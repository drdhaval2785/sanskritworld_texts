

[आचाराध्याय]

[१. उपोद्घातप्रकरणम्]

योगीश्वरं याज्ञवल्क्यं संपूज्य मुनयोऽब्रुवन्  ।
वर्णाश्रमेतराणां नो ब्रूहि धर्मानशेषतः  ॥ १.१ ॥

मिथिलास्थः स योगीन्द्रः क्षणं ध्यात्वाब्रवीन्मुनीन्  ।
यस्मिन् देशे मृगः कृष्णस्तस्मिन् धर्मान्निबोधत  ॥ १.२ ॥

पुराणन्यायमीमांसा- धर्मशास्त्राङ्गमिश्रिताः  ।
वेदाः स्थानानि विद्यानां धर्मस्य च चतुर्दश  ॥ १.३ ॥

मन्वत्रिविष्णुहारीत- याज्ञवल्क्योशनोऽङ्गिराः  ।
यमापस्तम्बसंवर्ताः कात्यायनबृहस्पती  ॥ १.४ ॥

पराशरव्यासशङ्ख- लिखिता दक्षगौतमौ  ।
शातातपो वसिष्ठश्च धर्मशास्त्रप्रयोजकाः  ॥ १.५ ॥

देशे काल उपायेन द्रव्यं श्रद्धासमन्वितम्  ।
पात्रे प्रदीयते यत्तत्सकलं धर्मलक्षणम्  ॥ १.६ ॥

श्रुतिः स्मृतिः सदाचारः स्वस्य च प्रियमात्मनः  ।
सम्यक्संकल्पजः कामो धर्ममूलमिदं स्मृतम्  ॥ १.७ ॥

इज्याचारदमाहिंसा- दानस्वाध्यायकर्मणाम्  ।
अयं तु परमो धर्मो यद्योगेनात्मदर्शनम्  ॥ १.८ ॥

चत्वारो वेदधर्मज्ञाः पर्षत्त्रैविद्यमेव वा  ।
सा ब्रूते यं स धर्मः स्यादेको वाध्यात्मवित्तमः  ॥ १.९ ॥



[२. ब्रह्मचारिप्रकरणम्]

ब्रह्मक्षत्रियविट्शूद्रा वर्णास्त्वाद्यास्त्रयो द्विजाः  ।
निषेकाद्याः श्मशानान्तास्तेषां वै मन्त्रतः क्रियाः  ॥ १.१० ॥

गर्भाधानमृतौ पुंसः सवनं स्पन्दनात्पुरा  ।
षष्ठेऽष्टमे वा सीमन्तो मास्येते जातकर्म च  ॥ १.११ ॥

अहन्येकादशे नाम चतुर्थे मासि निष्क्रमः  ।
षष्ठेऽन्नप्राशनं मासि चूडा कार्या यथाकुलम्  ॥ १.१२ ॥
एवमेनः शमं याति बीजगर्भसमुद्भवम्  ।
तूष्णीमेताः क्रियाः स्त्रीणां विवाहस्तु समन्त्रकः  ॥ १.१३ ॥

गर्भाष्टमेऽष्टमे वाब्दे ब्राह्मणस्योपनायनम्  ।
राज्ञामेकादशे सैके विशामेके यथाकुलम्  ॥ १.१४ ॥

उपनीय गुरुः शिष्यं महाव्याहृतिपूर्वकम्  ।
वेदमध्यापयेदेनं शौचाचारांश्च शिक्षयेत् ॥ १.१५ ॥

दिवासंध्यासु कर्णस्थ- ब्रह्मसूत्रोदङ्मुखः  ।
कुर्यान्मूत्रपुरीषे च रात्रौ चेद्दक्षिणामुखः  ॥ १.१६ ॥

गृहीतशिश्नश्चोत्थाय मृद्भिरभ्युद्धृतैर्जलैः  ।
गन्धलेपक्षयकरं शौचं कुर्यादतन्द्रितः  ॥ १.१७ ॥

अन्तर्जानु शुचौ देश उपविष्ट उदङ्मुखः  ।
प्राग्वा ब्राह्मेण तीर्थेन द्विजो नित्यमुपस्पृशेत् ॥ १.१८ ॥

कनिष्ठादेशिन्यङ्गुष्ठ- मूलान्यग्रं करस्य च  ।
प्रजापतिपितृब्रह्म- देवतीर्थान्यनुक्रमात् ॥ १.१९ ॥

त्रिः प्राश्यापो द्विरुन्मृज्य खान्यद्भिः समुपस्पृशेत् ।
अद्भिस्तु प्रकृतिस्थाभिर्हीनाभिः फेनबुद्बुदैः  ॥ १.२० ॥

हृत्कण्ठतालुगाभिस्तु यथासंख्यं द्विजातयः  ।
शुध्येरन् स्त्री च शूद्रश्च सकृत्स्पृष्टाभिरन्ततः  ॥ १.२१ ॥

स्नानमब्दैवतैर्मन्त्रैर्मार्जनं प्राणसंयमः  ।
सूर्यस्य चाप्युपस्थानं गायत्र्याः प्रत्यहं जपः  ॥ १.२२ ॥

गायत्रीं शिरसा सार्धं जपेद्व्याहृतिपूर्विकाम्  ।
प्रतिप्रणवसंयुक्तां त्रिरयं प्राणसंयमः  ॥ १.२३ ॥

प्राणानायम्य संप्रोक्ष्य तृचेनाब्दैवतेन तु  ।
जपन्नासीत सावित्रीं प्रत्यगातारकोदयात् ॥ १.२४ ॥

संध्यां प्राक्प्रातरेवं हि तिष्ठेदासूर्यदर्शनात् ।
अग्निकार्यं ततः कुर्यात्संध्ययोरुभयोरपि  ॥ १.२५ ॥

ततोऽभिवादयेद्वृद्धानसावहमिति ब्रुवन्  ।
गुरुं चैवाप्युपासीत स्वाध्यायार्थं समाहितः  ॥ १.२६ ॥

आहूतश्चाप्यधीयीत लब्धं चास्मै निवेदयेत् ।
हितं तस्याचरेन्नित्यं मनोवाक्कायकर्मभिः  ॥ १.२७ ॥

कृतज्ञाद्रोहिमेधावि- शुचिकल्यानसूयकाः  ।
अध्याप्या धर्मतः साधु शक्ताप्तज्ञानवित्तदाः  ॥ १.२८ ॥

दण्डाजिनोपवीतानि मेखलां चैव धारयेत् ।
ब्राह्मणेषु चरेद्भैक्षमनिन्द्येष्वात्मवृत्तये  ॥ १.२९ ॥

आदिमध्यावसानेषु भवच्छब्दोपलक्षिता  ।
ब्राह्मणक्षत्रियविशां भैक्षचर्या यथाक्रमम्  ॥ १.३० ॥

कृताग्निकार्यो भुञ्जीत वाग्यतो गुर्वनुज्ञया  ।
आपोशानक्रियापूर्वं सत्कृत्यान्नमकुत्सयन्  ॥ १.३१ ॥
ब्रह्मचर्ये स्थितो नैकमन्नमद्यादनापदि  ।
ब्राह्मणः काममश्नीयाच्छ्राद्धे व्रतमपीडयन्  ॥ १.३२ ॥

मधुमांसाञ्जनोच्छिष्ट- शुक्तस्त्रीप्राणिहिंसनम्  ।
भास्करालोकनाश्लील- परिवादादि वर्जयेत् ॥ १.३३ ॥

स गुरुर्यः क्रियाः कृत्वा वेदमस्मै प्रयच्छति  ।
उपनीय ददद्वेदमाचार्यः स उदाहृतः  ॥ १.३४ ॥

एकदेशमुपाध्याय ऋत्विग्यज्ञकृदुच्यते  ।
एते मान्या यथापूर्वमेभ्यो माता गरीयसी  ॥ १.३५ ॥

प्रतिवेदं ब्रह्मचर्यं द्वादशाब्दानि पञ्च वा  ।
ग्रहणान्तिकमित्येके केशान्तश्चैव षोडशे  ॥ १.३६ ॥

आषोडशादाद्वाविंशाच्चतुर्विंशाच्च वत्सरात् ।
ब्रह्मक्षत्रविशां कालौपनायनिकः परः  ॥ १.३७ ॥

अत ऊर्ध्वं पतन्त्येते सर्वधर्मबहिष्कृताः  ।
सावित्रीपतिता व्रात्या व्रात्यस्तोमादृते क्रतोः  ॥ १.३८ ॥

मातुर्यदग्रे जायन्ते द्वितीयं मौञ्जिबन्धनात् ।
ब्राह्मणक्षत्रियविशस्तस्मादेते द्विजाः स्मृताः  ॥ १.३९ ॥

यज्ञानां तपसां चैव शुभानां चैव कर्मणाम्  ।
वेद एव द्विजातीनां निःश्रेयसकरः परः  ॥ १.४० ॥

मधुना पयसा चैव स देवांस्तर्पयेद्द्विजः  ।
पितॄन्मधुघृताभ्यां च ऋचोऽधीते च योऽन्वहम्  ॥ १.४१ ॥

यजूंषि शक्तितोऽधीते योऽन्वहं स घृतामृतैः  ।
प्रीणाति देवानाज्येन मधुना च पितॄंस्तथा  ॥ १.४२ ॥

स तु सोमघृतैर्देवांस्तर्पयेद्योऽन्वहं पठेत् ।
सामानि तृप्तिं कुर्याच्च पितॄणां मधुसर्पिषा  ॥ १.४३ ॥

मेदसा तर्पयेद्देवानथर्वाङ्गिरसः पठन्  ।
पितॄंश्च मधुसर्पिर्भ्यामन्वहं शक्तितो द्विजः  ॥ १.४४ ॥

वाकोवाक्यं पुराणं च नाराशंसीश्च गाथिकाः  ।
इतिहासांस्तथा विद्याः शक्त्याधीते हि योऽन्वहम्  ॥ १.४५ ॥

मांसक्षीरौदनमधु- तर्पणं स दिवौकसाम्  ।
करोति तृप्तिं कुर्याच्च पितॄणां मधुसर्पिषा  ॥ १.४६ ॥

ते तृप्तास्तर्पयन्त्येनं सर्वकामफलैः शुभैः  ।
यं यं क्रतुमधीते च तस्य तस्याप्नुयात्फलम्  ॥ १.४७ ॥

त्रिर्वित्तपूर्णपृथिवी- दानस्य फलमश्नुते  ।
तपसश्च परस्येह नित्यं स्वाध्यायवान् द्विजः  ॥ १.४८ ॥

नैष्ठिको ब्रह्मचारी तु वसेदाचार्यसंनिधौ  ।
तदभावेऽस्य तनये पत्न्यां वैश्वानरेऽपि वा  ॥ १.४९ ॥

अनेन विधिना देहं सादयन् विजितेन्द्रियः  ।
ब्रह्मलोकमवाप्नोति न चेहाजायते पुनः  ॥ १.५० ॥


[३. विवाहप्रकरणम्]

गुरवे तु वरं दत्त्वा स्नायाद्वा तदनुज्ञया  ।
वेदं व्रतानि वा पारं नीत्वा ह्युभयमेव वा  ॥ १.५१ ॥

अविप्लुतब्रह्मचर्यो लक्षण्यां स्त्रियमुद्वहेत् ।
अनन्यपूर्विकां कान्तामसपिण्डां यवीयसीम्  ॥ १.५२ ॥

अरोगिणीं भ्रातृमतीमसमानार्षगोत्रजान्  ।
पञ्चमात्सप्तमादूर्ध्वं मातृतः पितृतस्तथा  ॥ १.५३ ॥

दशपूरुषविख्याताच्छ्रोत्रियाणां महाकुलात् ।
स्फीतादपि न संचारि- रोगदोषसमन्वितात् ॥ १.५४ ॥

एतैरेव गुणैर्युक्तः सवर्णः श्रोत्रियो वरः  ।
यत्नात्परीक्षितः पुंस्त्वे युवा धीमान् जनप्रियः  ॥ १.५५ ॥

यदुच्यते द्विजातीनां शूद्राद्दारोपसंग्रहः  ।
नैतन्मम मतं यस्मात्तत्रायं जायते स्वयम्  ॥ १.५६ ॥

तिस्रो वर्णानुपूर्व्येण द्वे तथैका यथाक्रमम्  ।
ब्राह्मणक्षत्रियविशां भार्या स्वा शूद्रजन्मनः  ॥ १.५७ ॥

ब्राह्मो विवाह आहूय दीयते शक्त्यलंकृता  ।
तज्जः पुनात्युभयतः पुरुषानेकविंशतिम्  ॥ १.५८ ॥

यज्ञस्थ ऋत्विजे दैव आदायार्षस्तु गोद्वयम्  ।
चतुर्दश प्रथमजः पुनात्युत्तरजश्च षट् ॥ १.५९ ॥

इत्युक्त्वा चरतां धर्मं सह या दीयतेऽर्थिने  ।
स कायः पावयेत्तज्जः षट्षड्वंश्यान् सहात्मना  ॥ १.६० ॥

आसुरो द्रविणादानाद्गान्धर्वः समयान्मिथः  ।
राक्षसो युद्धहरणात्पैशाचः कन्यकाछलात् ॥ १.६१ ॥

पाणिर्ग्राह्यः सवर्णासु गृह्णीयात्क्षत्रिया शरम्  ।
वैश्या प्रतोदमादद्याद्वेदने त्वग्रजन्मनः  ॥ १.६२ ॥

पिता पितामहो भ्राता सकुल्यो जननी तथा  ।
कन्याप्रदः पूर्वनाशे प्रकृतिस्थः परः परः  ॥ १.६३ ॥

अप्रयच्छन् समाप्नोति भ्रूणहत्यामृतावृतौ  ।
गम्यं त्वभावे दातॄणां कन्या कुर्यात्स्वयंवरम्  ॥ १.६४ ॥

सकृत्प्रदीयते कन्या हरंस्तां चोरदण्डभाक् ।
दत्तामपि हरेत्पूर्वाच्छ्रेयांश्चेद्वर आव्रजेत् ॥ १.६५ ॥

अनाख्याय ददद्दोषं दण्ड्य उत्तमसाहसम्  ।
अदुष्टां तु त्यजन् दण्ड्यो दूषयंस्तु मृषा शतम्  ॥ १.६६ ॥

अक्षता च क्षता चैव पुनर्भूः संस्कृता पुनः  ।
स्वैरिणी या पतिं हित्वा सवर्णं कामतः श्रयेत् ॥ १.६७ ॥

अपुत्रां गुर्वनुज्ञातो देवरः पुत्रकाम्यया  ।
सपिण्डो वा सगोत्रो वा घृताभ्यक्त ऋतावियात् ॥ १.६८ ॥

आगर्भसंभवाद्गच्छेत्पतितस्त्वन्यथा भवेत् ।
अनेन विधिना जातः क्षेत्रजोऽस्य भवेत्सुतः  ॥ १.६९ ॥

हृताधिकारां मलिनां पिण्डमात्रोपजीविनाम्  ।
परिभूतामधःशय्यां वासयेद्व्यभिचारिणीम्  ॥ १.७० ॥

सोमः शौचं ददावासां गन्धर्वश्च शुभां गिरम्  ।
पावकः सर्वमेध्यत्वं मेध्या वै योषितो ह्यतः  ॥ १.७१ ॥

व्यभिचारादृतौ शुद्धिर्गर्भे त्यागो विधीयते  ।
गर्भभर्तृवधादौ च तथा महति पातके  ॥ १.७२ ॥

सुरापी व्याधिता धूर्ता वन्ध्यार्थघ्न्यप्रियंवदा  ।
स्त्रीप्रसूश्चाधिवेत्तव्या पुरुषद्वेषिणी तथा  ॥ १.७३ ॥

अधिविन्ना तु भर्तव्या महदेनोऽन्यथा भवेत् ।
यत्रानुकूल्यं दंपत्योस्त्रिवर्गस्तत्र वर्धते  ॥ १.७४ ॥

मृते जीवति वा पत्यौ या नान्यमुपगच्छति  ।
सेह कीर्तिमवाप्नोति मोदते चोमया सह  ॥ १.७५ ॥

आज्ञासंपादिनीं दक्षां वीरसूं प्रियवादिनीम्  ।
त्यजन् दाप्यस्तृतीयांशमद्रव्यो भरणं स्त्रियाः  ॥ १.७६ ॥

स्त्रीभिर्भर्तृवचः कार्यमेष धर्मः परः स्त्रियाः  ।
आशुद्धेः संप्रतीक्ष्यो हि महापातकदूषितः  ॥ १.७७ ॥

लोकानन्त्यं दिवः प्राप्तिः पुत्रपौत्रप्रपौत्रकैः  ।
यस्मात्तस्मात्स्त्रियः सेव्याः कर्तव्याश्च सुरक्षिताः  ॥ १.७८ ॥

षोडशर्तुनिशाः स्त्रीणां तस्मिन् युग्मासु संविशेत् ।
ब्रह्मचार्येव पर्वाण्याद्याश्चतस्रस्तु वर्जयेत् ॥ १.७९ ॥

एवं गच्छन् स्त्रियं क्षामां मघां मूलं च वर्जयेत् ।
सुस्थ इन्दौ सकृत्पुत्रं लक्षण्यं जनयेत्पुमान्  ॥ १.८० ॥

यथाकामी भवेद्वापि स्त्रीणां वरमनुस्मरन्  ।
स्वदारनिरतश्चैव स्त्रियो रक्ष्या यतः स्मृताः  ॥ १.८१ ॥

भर्तृभ्रातृपितृज्ञाति- श्वश्रूश्वशुरदेवरैः  ।
बन्धुभिश्च स्त्रियः पूज्या भूषणाच्छादनाशनैः  ॥ १.८२ ॥

संयतोपस्करा दक्षा हृष्टा व्ययपराङ्मुखी  ।
कुर्याच्छ्वशुरयोः पाद- वन्दनं भर्तृतत्परा  ॥ १.८३ ॥

क्रीडां शरीरसंस्कारं समाजोत्सवदर्शनम्  ।
हास्यं परगृहे यानं त्यजेत्प्रोषितभर्तृका  ॥ १.८४ ॥

रक्षेत्कन्यां पिता विन्नां पतिः पुत्रास्तु वार्धके  ।
अभावे ज्ञातयस्तेषां न स्वातन्त्र्यं क्वचित्स्त्रियाः  ॥ १.८५ ॥

पितृमातृसुतभ्रातृ- श्वश्रूश्वशुरमातुलैः  ।
हीना न स्याद्विना भर्त्रा गर्हणीयान्यथा भवेत् ॥ १.८६ ॥

पतिप्रियहिते युक्ता स्वाचारा विजितेन्द्रिया  ।
सेह कीर्तिमवाप्नोति प्रेत्य चानुत्तमां गतिम्  ॥ १.८७ ॥

सत्यामन्यां सवर्णायां धर्मकार्यं न कारयेत् ।
सवर्णासु विधौ धर्म्ये ज्येष्ठया न विनेतरा  ॥ १.८८ ॥

दाहयित्वाग्निहोत्रेण स्त्रियं वृत्तवतीं पतिः  ।
आहरेद्विधिवद्दारानग्नींश्चैवाविलम्बयन्  ॥ १.८९ ॥



[४. वर्णजातिविवेकप्रकरणम्]

सवर्णेभ्यः सवर्णासु जायन्ते हि सजातयः  ।
अनिन्द्येषु विवाहेषु पुत्राः संतानवर्धनाः  ॥ १.९० ॥

विप्रान्मूर्धावसिक्तो हि क्षत्रियायां विशः स्त्रियाम्  ।
अम्बष्ठः शूद्र्यां निषादो जातः पारशवोऽपि वा  ॥ १.९१ ॥

वैश्याशूद्र्योस्तु राजन्यान्माहिष्योग्रौ सुतौ स्मृतौ  ।
वैश्यात्तु करणः शूद्र्यां विन्नास्वेष विधिः स्मृतः  ॥ १.९२ ॥

ब्राह्मण्यां क्षत्रियात्सूतो वैश्याद्वैदेहकस्तथा  ।
शूद्राज्जातस्तु चण्डालः सर्वधर्मबहिष्कृतः  ॥ १.९३ ॥

क्षत्रिया मागधं वैश्याच्छूद्रात्क्षत्तारमेव च  ।
शूद्रादायोगवं वैश्या जनयामास वै सुतम्  ॥ १.९४ ॥

माहिष्येण करण्यां तु रथकारः प्रजायते  ।
असत्सन्तस्तु विज्ञेयाः प्रतिलोमानुलोमजाः  ॥ १.९५ ॥

जात्युत्कर्षो युगे ज्ञेयः सप्तमे पञ्चमेऽपि वा  ।
व्यत्यये कर्मणां साम्यं पूर्ववच्चाधरोत्तरम्  ॥ १.९६ ॥



[५. गृहस्थधर्मप्रकरणम्]

कर्म स्मार्तं विवाहाग्नौ कुर्वीत प्रत्यहं गृही  ।
दायकालाहृते वापि श्रौतं वैतानिकाग्निषु  ॥ १.९७ ॥

शरीरचिन्तां निर्वर्त्य कृतशौचविधिर्द्विजः  ।
प्रातःसंध्यामुपासीत दन्तधावनपूर्वकम्  ॥ १.९८ ॥

हुत्वाग्नीन् सूर्यदैवत्यान् जपेन्मन्त्रान् समाहितः  ।
वेदार्थानधिगच्छेच्च शास्त्राणि विविधानि च  ॥ १.९९ ॥

उपेयादीश्वरं चैव योगक्षेमार्थसिद्धये  ।
स्नात्वा देवान् पितॄंश्चैव तर्पयेदर्चयेत्तथा  ॥ १.१०० ॥

वेदाथर्वपुराणानि सेतिहासानि शक्तितः  ।
जपयज्ञप्रसिद्ध्यर्थं विद्यां चाध्यात्मिकीं जपेत् ॥ १.१०१ ॥

बलिकर्मस्वधाहोम- स्वाध्यायातिथिसत्क्रियाः  ।
भूतपित्रमरब्रह्म- मनुष्याणां महामखाः  ॥ १.१०२ ॥

देवेभ्यश्च हुतादन्नाच्छेषाद्भूतबलिं हरेत् ।
अन्नं भूमौ श्वचाण्डाल- वायसेभ्यश्च निक्षिपेत् ॥ १.१०३ ॥

अन्नं पितृमनुष्येभ्यो देयमप्यन्वहं जलम्  ।
स्वाध्यायं सततं कुर्यान्न पचेदन्नमात्मने  ॥ १.१०४ ॥

बालस्ववासिनीवृद्ध- गर्भिण्यातुरकन्यकाः  ।
संभोज्यातिथिभृत्यांश्च दंपत्योः शेषभोजनम्  ॥ १.१०५ ॥

आपोशनेनोपरिष्टादधस्तादश्नता तथा  ।
अनग्नममृतं चैव कार्यमन्नं द्विजन्मना  ॥ १.१०६ ॥

अतिथित्वेन वर्णानां देयं शक्त्यानुपूर्वशः  ।
अप्रणोद्योऽतिथिः सायमपि वाग्भूतृणोदकैः  ॥ १.१०७ ॥

सत्कृत्य भिक्षवे भिक्षा दातव्या सव्रताय च  ।
भोजयेच्चागतान् काले सखिसंबन्धिबान्धवान्  ॥ १.१०८ ॥

महोक्षं वा महाजं वा श्रोत्रियायोपकल्पयेत् ।
सत्क्रियान्वासनं स्वादु भोजनं सूनृतं वचः  ॥ १.१०९ ॥

प्रतिसंवत्सरं त्वर्घ्याः स्नातकाचार्यपार्थिवाः  ।
प्रियो विवाह्यश्च तथा यज्ञं प्रत्यृत्विजः पुनः  ॥ १.११० ॥

अध्वनीनोऽतिथिर्ज्ञेयः श्रोत्रियो वेदपारगः  ।
मान्यावेतौ गृहस्थस्य ब्रह्मलोकमभीप्सतः  ॥ १.१११ ॥

परपाकरुचिर्न स्यादनिन्द्यामन्त्रणादृते  ।
वाक्पाणिपादचापल्यं वर्जयेच्चातिभोजनम्  ॥ १.११२ ॥

अतिथिं श्रोत्रियं तृप्तमासीमन्तमनुव्रजेत् ।
अहःशेषं सहासीत शिष्टैरिष्टैश्च बन्धुभिः  ॥ १.११३ ॥

उपास्य पश्चिमां संध्यां हुत्वाग्नींस्तानुपास्य च  ।
भृत्यैः परिवृतो भुक्त्वा नातितृप्त्याथ संविशेत् ॥ १.११४ ॥

ब्राह्मे मुहूर्ते चोत्थाय चिन्तयेदात्मनो हितम्  ।
धर्मार्थकामान् स्वे काले यथाशक्ति न हापयेत् ॥ १.११५ ॥

विद्याकर्मवयोबन्धु- वित्तैर्मान्या यथाक्रमम्  ।
एतैः प्रभूतैः शूद्रोऽपि वार्धके मानमर्हति  ॥ १.११६ ॥

वृद्धभारिनृपस्नात- स्त्रीरोगिवरचक्रिणाम्  ।
पन्था देयो नृपस्तेषां मान्यः स्नातश्च भूपतेः  ॥ १.११७ ॥

इज्याध्ययनदानानि वैश्यस्य क्षत्रियस्य च  ।
प्रतिग्रहोऽधिको विप्रे याजनाध्यापने तथा  ॥ १.११८ ॥

प्रधानं क्षत्रिये कर्म प्रजानां परिपालनम्  ।
कुसीदकृषिवाणिज्य- पाशुपाल्यं विशः स्मृतम्  ॥ १.११९ ॥

शूद्रस्य द्विजशुश्रूषा तयाजीवन् वणिग्भवेत् ।
शिल्पैर्वा विविधैर्जीवेद्द्विजातिहितमाचरन्  ॥ १.१२० ॥

भार्यारतिः शुचिर्भृत्य- भर्ता श्राद्धक्रियारतः  ।
नमस्कारेण मन्त्रेण पञ्चयज्ञान्न हापयेत् ॥ १.१२१ ॥
अहिंसा सत्यमस्तेयं शौचमिन्द्रियनिग्रहः  ।
दानं दमो दया क्षान्तिः सर्वेषां धर्मसाधनम्  ॥ १.१२२ ॥

वयोबुद्ध्यर्थवाग्वेष- श्रुताभिजनकर्मणाम्  ।
आचरेत्सदृशीं वृत्तिमजिह्मामशठां तथा  ॥ १.१२३ ॥

त्रैवार्षिकाधिकान्नो यः स हि सोमं पिबेद्द्विजः  ।
प्राक्सौमिकीः क्रियाः कुर्याद्यस्यान्नं वार्षिकं भवेत् ॥ १.१२४ ॥

प्रतिसंवत्सरं सोमः पशुः प्रत्ययनं तथा  ।
कर्तव्याग्रयणेष्टिश्च चातुर्मास्यानि चैव हि  ॥ १.१२५ ॥

एषामसंभवे कुर्यादिष्टिं वैश्वानरीं द्विजः  ।
हीनकल्पं न कुर्वीत सति द्रव्ये फलप्रदम्  ॥ १.१२६ ॥

चाण्डालो जायते यज्ञ- करणाच्छूद्रभिक्षितात् ।
यज्ञार्थं लब्धमददद्भासः काकोऽपि वा भवेत् ॥ १.१२७ ॥

कुशूलकुम्भीधान्यो वा त्र्याहिकोऽश्वस्तनोऽपि वा  ।
जीवेद्वापि शिलोञ्छेन श्रेयानेषां परः परः  ॥ १.१२८ ॥



[६. स्नातकधर्मप्रकरणम्]

न स्वाध्यायविरोध्यर्थमीहेत न यतस्ततः  ।
न विरुद्धप्रसङ्गेन संतोषी च भवेत्सदा  ॥ १.१२९ ॥

राजान्तेवासियाज्येभ्यः सीदन्निच्छेद्धनं क्षुधा  ।
दम्भिहैतुकपाखण्डि- बकवृत्तींश्च वर्जयेत् ॥ १.१३० ॥

शुक्लाम्बरधरो नीच- केशश्मश्रुनखः शुचिः  ।
न भार्यादर्शनेऽश्नीयान्नैकवासा न संस्थितः  ॥ १.१३१ ॥

न संशयं प्रपद्येत नाकस्मादप्रियं वदेत् ।
नाहितं नानृतं चैव न स्तेनः स्यान्न वार्धुषी  ॥ १.१३२ ॥

दाक्षायणी ब्रह्मसूत्री वेणुमान् सकमण्डलुः  ।
कुर्यात्प्रदक्षिणं देव- मृद्गोविप्रवनस्पतीन्  ॥ १.१३३ ॥

न तु मेहेन्नदीछाया- वर्त्मगोष्ठाम्बुभस्मसु  ।
न प्रत्यग्न्यर्कगोसोम- संध्याम्बुस्त्रीद्विजन्मनः  ॥ १.१३४ ॥

नेक्षेतार्कं न नग्नां स्त्रीं न च संसृष्टमैथुनाम्  ।
न च मूत्रं पुरीषं वा नाशुची राहुतारकाः  ॥ १.१३५ ॥

अयं मे वज्र इत्येवं सर्वं मन्त्रमुदीरयेत् ।
वर्षत्यप्रावृतो गच्छेत्स्वपेत्प्रत्यक्शिरा न च  ॥ १.१३६ ॥

ष्ठीवनासृक्शकृन्मूत्र- रेतांस्यप्सु न निक्षिपेत् ।
पादौ प्रतापयेन्नाग्नौ न चैनमभिलङ्घयेत् ॥ १.१३७ ॥

जलं पिबेन्नाञ्जलिना न शयानं प्रबोधयेत् ।
नाक्षैः क्रीडेन्न धर्मघ्नैर्व्याधितैर्वा न संविशेत् ॥ १.१३८ ॥

विरुद्धं वर्जयेत्कर्म प्रेतधूमं नदीतरम्  ।
केशभस्मतुषाङ्गार- कपालेषु च संस्थितिम्  ॥ १.१३९ ॥

नाचक्षीत धयन्तीं गां नाद्वारेण विशेत्क्वचित् ।
न राज्ञः प्रतिगृह्णीयाल्लुब्धस्योच्छास्त्रवर्तिनः  ॥ १.१४० ॥

प्रतिग्रहे सूनिचक्रि- ध्वजिवेश्यानराधिपाः  ।
दुष्टा दशगुणं पूर्वात्पूर्वादेते यथाक्रमम्  ॥ १.१४१ ॥

अध्यायानामुपाकर्म श्रावण्यां श्रवणेन वा  ।
हस्तेनौषधिभावे वा पञ्चम्यां श्रावणस्य तु  ॥ १.१४२ ॥

पौषमासस्य रोहिण्यामष्टकायामथापि वा  ।
जलान्ते छन्दसां कुर्यादुत्सर्गं विधिवद्बहिः  ॥ १.१४३ ॥

त्र्यहं प्रेतेष्वनध्यायः शिष्यर्त्विग्गुरुबन्धुषु  ।
उपाकर्मणि चोत्सर्गे स्वशाखाश्रोत्रिये तथा  ॥ १.१४४ ॥

[स्वाशाखाश्रोत्रिये ट्xत्]

संध्यागर्जितनिर्घात- भूकंपोल्कानिपातने  ।
समाप्य वेदं द्युनिशमारण्यकमधीत्य च  ॥ १.१४५ ॥

पञ्चदश्यां चतुर्दश्यामष्टम्यां राहुसूतके  ।
ऋतुसंधिषु भुक्त्वा वा श्राद्धिकं प्रतिगृह्य च  ॥ १.१४६ ॥

पशुमण्डूकनकुल- श्वाहिमार्जारमूषकैः  ।
कृतेऽनन्तरे त्वहोरात्रं शक्रपाते तथोच्छ्रये  ॥ १.१४७ ॥

श्वक्रोष्टृगर्दभोलूक- सामबाणार्तनिःस्वने  ।
अमेध्यशवशूद्रान्त्य- श्मशानपतितान्तिके  ॥ १.१४८ ॥

देशेऽशुचावात्मनि च विद्युत्स्तनितसंप्लवे  ।
भुक्त्वार्द्रपाणिरम्भोऽन्तरर्धरात्रेऽतिमारुते  ॥ १.१४९ ॥

पांसुप्रवर्षे दिग्दाहे संध्यानीहारभीतिषु  ।
धावतः पूतिगन्धे च शिष्टे च गृहमागते  ॥ १.१५० ॥

खरोष्ट्रयानहस्त्यश्व- नौवृक्षेरिणरोहणे  ।
सप्तत्रिंशदनध्यायानेतांस्तात्कालिकान् विदुः  ॥ १.१५१ ॥

देवर्त्विक्स्नातकाचार्य- राज्ञां छायां परस्त्रियाः  ।
नाक्रामेद्रक्तविण्मूत्र- ष्ठीवनोद्वर्तनादि च  ॥ १.१५२ ॥

विप्राहिक्षत्रियात्मानो नावज्ञेयाः कदाचन  ।
आमृत्योः श्रियमाकाङ्क्षेन्न कंचिन्मर्मणि स्पृशेत् ॥ १.१५३ ॥

दूरादुच्छिष्टविण्मूत्र- पादाम्भांसि समुत्सृजेत् ।
श्रुतिस्मृत्युदितं सम्यङ्नित्यमाचारमाचरेत् ॥ १.१५४ ॥

गोब्राह्मणानलान्नानि नोच्च्छिष्टो न पदा स्पृशेत् ।
न निन्दाताडने कुर्यात्पुत्रं शिष्यं च ताडयेत् ॥ १.१५५ ॥

कर्मणा मनसा वाचा यत्नाद्धर्मं समाचरेत् ।
अस्वर्ग्यं लोकविद्विष्टं धर्म्यमप्याचरेन्न तु  ॥ १.१५६ ॥

मातृपित्रतिथिभ्रातृ- जामिसंबन्धिमातुलैः  ।
वृद्धबालातुराचार्य- वैद्यसंश्रितबान्धवैः  ॥ १.१५७ ॥

ऋत्विक्पुरोहितापत्य- भार्यादाससनाभिभिः  ।
विवादं वर्जयित्वा तु सर्वांल्लोकाञ्जयेद्गृही  ॥ १.१५८ ॥

पञ्च पिण्डाननुद्धृत्य न स्नायात्परवारिषु  ।
स्नायान्नदीदेवखात- ह्रदप्रस्रवणेषु च  ॥ १.१५९ ॥

परशय्यासनोद्यान- गृहयानानि वर्जयेत् ।
अदत्तान्यग्निहीनस्य नान्नमद्यादनापदि  ॥ १.१६० ॥

कदर्यबद्धचौराणां क्लीबरङ्गावतारिणाम्  ।
वैणाभिशस्तवार्धुष्य- गणिकागणदीक्षिणाम्  ॥ १.१६१ ॥

चिकित्सकातुरक्रुद्ध- पुंश्चलीमत्तविद्विषाम्  ।
क्रूरोग्रपतितव्रात्य- दाम्भिकोच्छिष्टभोजिनाम्  ॥ १.१६२ ॥

अवीरास्त्रीस्वर्णकार- स्त्रीजितग्रामयाजिनाम्  ।
शस्त्रविक्रयिकर्मार- तन्तुवायश्ववृत्तिनाम्  ॥ १.१६३ ॥

नृशंसराजरजक- कृतघ्नवधजीविनाम्  ।
चैलधावसुराजीव- सहोपपतिवेश्मनाम्  ॥ १.१६४ ॥

पिशुनानृतिनोश्चैव तथा चाक्रिकबन्दिनाम्  ।
एषामन्नं न भोक्तव्यं सोमविक्रयिणस्तथा  ॥ १.१६५ ॥

शूद्रेषु दासगोपाल- कुलमित्रार्धसीरिणः  ।
भोज्यान्नाः नापितश्चैव यश्चात्मानं निवेदयेत् ॥ १.१६६ ॥



[७. भक्ष्याभक्ष्यप्रकरणम्]

अनर्चितं वृथामांसं केशकीटसमन्वितम्  ।
शुक्तं पर्युषितोच्छिष्टं श्वस्पृष्टं पतितेक्षितम्  ॥ १.१६७ ॥

उदक्यास्पृष्टसंघुष्टं पर्यायान्नं च वर्जयेत् ।
गोघ्रातं शकुनोच्छिष्टं पदा स्पृष्टं च कामतः  ॥ १.१६८ ॥

अन्नं पर्युषितं भोज्यं स्नेहाक्तं चिरसंस्थितम्  ।
अस्नेहा अपि गोधूम- यवगोरसविक्रियाः  ॥ १.१६९ ॥

संधिन्यनिर्दशावत्सा- गोपयः परिवर्जयेत् ।
औष्ट्रमैकशफं स्त्रैणमारण्यकमथाविकम्  ॥ १.१७० ॥

देवतार्थं हविः शिग्रुं लोहितान् व्रश्चनांस्तथा  ।
अनुपाकृतमांसानि विड्जानि कवकानि च  ॥ १.१७१ ॥

क्रव्यादपक्षिदात्यूह- शुकप्रतुदटिट्टिभान्  ।
सारसैकशफान् हंसान् सर्वांश्च ग्रामवासिनः  ॥ १.१७२ ॥

कोयष्टिप्लवचक्राह्व- बलाकाबकविष्किरान्  ।
वृथाकृसरसम्याव- पायसापूपशष्कुलीः  ॥ १.१७३ ॥

कलविङ्कं सकाकोलं कुररं रज्जुदालकम्  ।
जालपादान् खञ्जरीटानज्ञातांश्च मृगद्विजान्  ॥ १.१७४ ॥
चाषांश्च रक्तपादांश्च सौनं वल्लूरमेव च  ।
मत्स्यांश्च कामतो जग्ध्वा सोपवासस्त्र्यहं वसेत् ॥ १.१७५ ॥

पलाण्डुं विड्वराहं च छत्राकं ग्रामकुक्कुटम्  ।
लशुनं गृञ्जनं चैव जग्ध्वा चान्द्रायणं चरेत् ॥ १.१७६ ॥

भक्ष्याः पञ्चनखाः सेधागोधाकच्छपशल्लकाः  ।
शशश्च मत्स्येष्वपि हि सिंहतुण्डकरोहिताः  ॥ १.१७७ ॥

तथा पाठीनराजीव- सशल्काश्च द्विजातिभिः  ।
अतः शृणुध्वं मांसस्य विधिं भक्षणवर्जने  ॥ १.१७८ ॥

प्राणात्यये तथा श्राद्धे प्रोक्षिते द्विजकाम्यया  ।
देवान् पितॄन् समभ्यर्च्य खादन्मांसं न दोषभाक् ॥ १.१७९ ॥

वसेत्स नरके घोरे दिनानि पशुरोमभिः  ।
सम्मितानि दुराचारो यो हन्त्यविधिना पशून्  ॥ १.१८० ॥

सर्वान् कामानवाप्नोति हयमेधफलं तथा  ।
गृहेऽपि निवसन् विप्रो मुनिर्मांसविवर्जनात् ॥ १.१८१ ॥



[८. द्रव्यशुद्धिप्रकरणम्]

सौवर्णराजताब्जानामूर्ध्वपात्रग्रहाश्मनाम्  ।
शाकरज्जुमूलफल- वासोविदलचर्मणाम्  ॥ १.१८२ ॥

पात्राणां चमसानां च वारिणा शुद्धिरिष्यते  ।
चरुस्रुक्स्रुवसस्नेह- पात्राण्युष्णेन वारिणा  ॥ १.१८३ ॥

स्फ्यशूर्पाजिनधान्यानां मुसलोलूखलानसाम्  ।
प्रोक्षणं संहतानां च बहूनां धान्यवाससाम्  ॥ १.१८४ ॥

तक्षणं दारुशृङ्गास्थ्नां गोवालैः फलसंभुवाम्  ।
मार्जनं यज्ञपात्राणां पाणिना यज्ञकर्मणि  ॥ १.१८५ ॥

सोषरोदकगोमूत्रैः शुध्यत्याविककौशिकम्  ।
सश्रीफलैरंशुपट्टं सारिष्टैः कुतपं तथा  ॥ १.१८६ ॥

सगौरसर्षपैः क्षौमं पुनःपाकान्महीमयम्  ।
कारुहस्तः शुचिः पण्यं भैक्षं योषिन्मुखं तथा  ॥ १.१८७ ॥

भूशुद्धिर्मार्जनाद्दाहात्कालाद्गोक्रमणात्तथा  ।
सेकादुल्लेखनाल्लेपाद्गृहं मार्जनलेपनात् ॥ १.१८८ ॥

गोघ्रातेऽन्ने तथा केश- मक्षिकाकीटदूषिते  ।
सलिलं भस्म मृद्वापि प्रक्षेप्तव्यं विशुद्धये  ॥ १.१८९ ॥

त्रपुसीसकताम्राणां क्षाराम्लोदकवारिभिः  ।
भस्माद्भिः कांस्यलोहानां शुद्धिः प्लावो द्रवस्य च  ॥ १.१९० ॥

अमेध्याक्तस्य मृत्तोयैः शुद्धिर्गन्धादिकर्षणात् ।
वाक्शस्तमम्बुनिर्णिक्तमज्ञातं च सदा शुचि  ॥ १.१९१ ॥

शुचि गोतृप्तिकृत्तोयं प्रकृतिस्थं महीगतम्  ।
तथा मांसं श्वचण्डाल- क्रव्यादादिनिपातितम्  ॥ १.१९२ ॥

रश्मिरग्नी रजश्छाया गौरश्वो वसुधानिलः  ।
विप्रुषो मक्षिकाः स्पर्शे वत्सः प्रस्नवने शुचिः  ॥ १.१९३ ॥

अजाश्वयोर्मुखं मेध्यं न गोर्न नरजा मलाः  ।
पन्थानश्च विशुध्यन्ति सोमसूर्यांशुमारुतैः  ॥ १.१९४ ॥

मुखजा विप्रुषो मेध्यास्तथाचमनबिन्दवः  ।
श्मश्रु चास्यगतं दन्त- सक्तं त्यक्त्वा ततः शुचिः  ॥ १.१९५ ॥

स्नात्वा पीत्वा क्षुते सुप्ते भुक्त्वा रथ्योपसर्पणे  ।
आचान्तः पुनराचामेद्वासो विपरिधाय च  ॥ १.१९६ ॥

रथ्याकर्दमतोयानि स्पृष्टान्यन्त्यश्ववायसैः  ।
मारुतेनैव शुध्यन्ति पक्वेष्टकचितानि च  ॥ १.१९७ ॥



[९. दानप्रकरणम्]

तपस्तप्त्वासृजद्ब्रह्मा ब्राह्मणान् वेदगुप्तये  ।
तृप्त्यर्थं पितृदेवानां धर्मसंरक्षणाय च  ॥ १.१९८ ॥

सर्वस्य प्रभवो विप्राः श्रुताध्ययनशीलिनः  ।
तेभ्यः क्रियापराः श्रेष्ठास्तेभ्योऽप्यध्यात्मवित्तमाः  ॥ १.१९९ ॥

न विद्यया केवलया तपसा वापि पात्रता  ।
यत्र वृत्तमिमे चोभे तद्धि पात्रं प्रकीर्तितम्  ॥ १.२०० ॥

गोभूतिलहिरण्यादि पात्रे दातव्यमर्चितम्  ।
नापात्रे विदुषा किंचिदात्मनः श्रेय इच्छता  ॥ १.२०१ ॥

विद्यातपोभ्यां हीनेन न तु ग्राह्यः प्रतिग्रहः  ।
गृह्णन् प्रदातारमधो नयत्यात्मानमेव च  ॥ १.२०२ ॥

दातव्यं प्रत्यहं पात्रे निमित्तेषु विशेषतः  ।
याचितेनापि दातव्यं श्रद्धापूतं स्वशक्तितः  ॥ १.२०३ ॥

हेमशृङ्गी शफै रौप्यैः सुशीला वस्त्रसंयुता  ।
सकांस्यपात्रा दातव्या क्षीरिणी गौः सदक्षिणा  ॥ १.२०४ ॥

दातास्याः स्वर्गमाप्नोति वत्सरान् रोमसम्मितान्  ।
कपिला चेत्तारयति भूयश्चासप्तमं कुलम्  ॥ १.२०५ ॥

सवत्सारोमतुल्यानि युगान्युभयतोमुखीम्  ।
दातास्याः स्वर्गमाप्नोति पूर्वेण विधिना ददत् ॥ १.२०६ ॥

यावद्वत्सस्य पादौ द्वौ मुखं योन्यां च दृश्यते  ।
तावद्गौः पृथिवी ज्ञेया यावद्गर्भं न मुञ्चति  ॥ १.२०७ ॥

यथाकथंचिद्दत्त्वा गां धेनुं वाधेनुमेव वा  ।
अरोगामपरिक्लिष्टां दाता स्वर्गे महीयते  ॥ १.२०८ ॥

श्रान्तसंवाहनं रोगि- परिचर्या सुरार्चनम्  ।
पादशौचं द्विजोच्छिष्ट- मार्जनं गोप्रदानवत् ॥ १.२०९ ॥
भूदीपांश्चान्नवस्त्राम्भस्- तिलसर्पिःप्रतिश्रयान्  ।
नैवेशिकं स्वर्णधुर्यं दत्त्वा स्वर्गे महीयते  ॥ १.२१० ॥

गृहधान्याभयोपानच्- छत्रमाल्यानुलेपनम्  ।
यानं वृक्षं प्रियं शय्यां दत्त्वात्यन्तं सुखी भवेत् ॥ १.२११ ॥

सर्वधर्ममयं ब्रह्म प्रदानेभ्योऽधिकं यतः  ।
तद्ददत्समवाप्नोति ब्रह्मलोकमविच्युतम्  ॥ १.२१२ ॥

प्रतिग्रहसमर्थोऽपि नादत्ते यः प्रतिग्रहम्  ।
ये लोका दानशीलानां स तानाप्नोति पुष्कलान्  ॥ १.२१३ ॥

कुशाः शाकं पयो मत्स्या गन्धाः पुष्पं दधि क्षितिः  ।
मांसं शय्यासनं धानाः प्रत्याखेयं न वारि च  ॥ १.२१४ ॥

अयाचिताहृतं ग्राह्यमपि दुष्कृतकर्मणः  ।
अन्यत्र कुलटाषण्ढ- पतितेभ्यस्तथा द्विषः  ॥ १.२१५ ॥

देवातिथिअर्चनकृते गुरुभृत्यार्थमेव वा  ।
सर्वतः प्रतिगृह्णीयादात्मवृत्त्यर्थमेव च  ॥ १.२१६ ॥



[१०. श्राद्धप्रकरणम्]

अमावास्याष्टका वृद्धिः कृष्णपक्षोऽयनद्वयम्  ।
द्रव्यं ब्राह्मणसंपत्तिर्विषुवत्सूर्यसंक्रमः  ॥ १.२१७ ॥

व्यतीपातो गजच्छाया ग्रहणं चन्द्रसूर्ययोः  ।
श्राद्धं प्रति रुचिश्चैते श्राद्धकालाः प्रकीर्तिताः  ॥ १.२१८ ॥

अग्र्यः सर्वेषु वेदेषु श्रोत्रियो ब्रह्मविद्युवा  ।
वेदार्थविज्ज्येष्ठसामा त्रिमधुस्त्रिसुपर्णकः  ॥ १.२१९ ॥

स्वस्रीयर्त्विज्जामातृ- याज्यश्वशुरमातुलाः  ।
त्रिणाचिकेतदौहित्र- शिष्यसंबन्धिबान्धवाः  ॥ १.२२० ॥

कर्मनिष्ठास्तपोनिष्ठाः पञ्चाग्निर्ब्रह्मचारिणः  ।
पितृमातृपराश्चैव ब्राह्मणाः श्राद्धसंपदः  ॥ १.२२१ ॥

रोगी हीनातिरिक्ताङ्गः काणः पौनर्भवस्तथा  ।
अवकीर्णी कुण्डगोलौ कुनखी श्यावदन्तकः  ॥ १.२२२ ॥

भृतकाध्यापकः क्लीबः कन्यादूष्यभिशस्तकः  ।
मित्रध्रुक्पिशुनः सोम- विक्रयी परिविन्दकः  ॥ १.२२३ ॥

मातापितृगुरुत्यागी कुण्डाशी वृषलात्मजः  ।
परपूर्वापतिः स्तेनः कर्मदुष्टाश्च निन्दिताः  ॥ १.२२४ ॥

निमन्त्रयेत पूर्वेद्युर्ब्राह्मणानात्मवान् शुचिः  ।
तैश्चापि संयतैर्भाव्यं मनोवाक्कायकर्मभिः  ॥ १.२२५ ॥

अपराह्णे समभ्यर्च्य स्वागतेनागतांस्तु तान्  ।
पवित्रपाणिराचान्तानासनेषूपवेशयेत् ॥ १.२२६ ॥

युग्मान् दैवे यथाशक्ति पित्र्येऽयुग्मांस्तथैव च  ।
परिस्तृते शुचौ देशे दक्षिणाप्रवणे तथा  ॥ १.२२७ ॥

द्वौ दैवे प्राक्त्रयः पित्र्य उदगेकैकमेव वा  ।
मातामहानामप्येवं तन्त्रं वा वैश्वदेविकम्  ॥ १.२२८ ॥

पाणिप्रक्षालनं दत्त्वा विष्टरार्थं कुशानपि  ।
आवाहयेदनुज्ञातो विश्वे देवास इत्यृचा  ॥ १.२२९ ॥

यवैरन्ववकीर्याथ भाजने सपवित्रके  ।
शं नो देव्या पयः क्षिप्त्वा यवोऽसीति यवांस्तथा  ॥ १.२३० ॥

या दिव्या इति मन्त्रेण हस्तेष्वर्घ्यं विनिक्षिपेत् ।
दत्त्वा उदकं गन्धमाल्यं धूपदानं सदीपकम्  ॥ १.२३१ ॥

तथाच्छादनदानं च करशौचार्थमम्बु च  ।
अपसव्यं ततः कृत्वा पितॄणामप्रदक्षिणम्  ॥ १.२३२ ॥

द्विगुणांस्तु कुशान् दत्त्वा ह्युषन्तस्त्वेत्यृचा पितॄन्  ।
आवाह्य तदनुज्ञातो जपेदायन्तु नस्ततः  ॥ १.२३३ ॥

अपहता इति तिलान् विकीर्य च समन्ततः  ।
यवार्थास्तु तिलैः कार्याः कुर्यादर्घ्यादि पूर्ववत् ॥ १.२३४ ॥

दत्त्वा अर्घ्यं संस्रवांस्तेषां पात्रे कृत्वा विधानतः  ।
पितृभ्यः स्थानमसीति न्युब्जं पात्रं करोत्यधः  ॥ १.२३५ ॥

अग्नौ करिष्यन्नादाय पृच्छत्यन्नं घृतप्लुतम्  ।
कुरुष्वेत्यभ्यनुज्ञातो हुत्वाग्नौ पितृयज्ञवत् ॥ १.२३६ ॥

हुतशेषं प्रदद्यात्तु भाजनेषु समाहितः  ।
यथालाभोपपन्नेषु रौप्येषु च विशेषतः  ॥ १.२३७ ॥

दत्त्वान्नं पृथिवीपात्रमिति पात्राभिमन्त्रणम्  ।
कृत्वेदं विष्णुरित्यन्ने द्विजाङ्गुष्ठं निवेशयेत् ॥ १.२३८ ॥

सव्याहृतिकां गायत्रीं मधु वाता इति त्र्यृचम्  ।
जप्त्वा यथासुखं वाच्यं भुञ्जीरंस्तेऽपि वाग्यताः  ॥ १.२३९ ॥

अन्नमिष्तं हविष्यं च दद्यादक्रोधनोऽत्वरः  ।
आतृप्तेस्तु पवित्राणि जप्त्वा पूर्वजपं तथा  ॥ १.२४० ॥

अन्नमादाय तृप्ताः स्थ शेषं चैवानुमान्य च  ।
तदन्नं विकिरेद्भूमौ दद्याच्चापः सकृत्सकृत् ॥ १.२४१ ॥

सर्वमन्नमुपादाय सतिलं दक्षिणामुखः  ।
उच्छिष्टसंनिधौ पिण्डान् दद्याद्वै पितृयज्ञवत् ॥ १.२४२ ॥

मातामहानामप्येवं दद्यादाचमनं ततः  ।
स्वस्तिवाच्यं ततः कुर्यादक्षय्योदकमेव च  ॥ १.२४३ ॥

दत्त्वा तु दक्षिणां शक्त्या स्वधाकारमुदाहरेत् ।
वाच्यतामित्यनुज्ञातः प्रकृतेभ्यः स्वधोच्यताम्  ॥ १.२४४ ॥

ब्रूयुरस्तु स्वधेत्युक्ते भूमौ सिञ्चेत्ततो जलम्  ।
विश्वे देवाश्च प्रीयन्तां विप्रैश्चोक्त इदं जपेत् ॥ १.२४५ ॥

दातारो नोऽभिवर्धन्तां वेदाः संततिरेव च  ।
श्रद्धा च नो मा व्यगमद्बहु देयं च नोऽस्त्विति  ॥ १.२४६ ॥

इत्युक्त्वोक्त्वा प्रिया वाचः प्रणिपत्य विसर्जयेत् ।
वाजे वाज इति प्रीतः पितृपूर्वं विसर्जनम्  ॥ १.२४७ ॥

यस्मिंस्तु संस्रवाः पूर्वमर्घ्यपात्रे निवेशिताः  ।
पितृपात्रं तदुत्तानं कृत्वा विप्रान् विसर्जयेत् ॥ १.२४८ ॥

प्रदक्षिणमनुव्रज्य भुञ्जीत पितृसेवितम्  ।
ब्रह्मचारी भवेत्तां तु रजनीं ब्राह्मणैः सह  ॥ १.२४९ ॥

एवं प्रदक्षिणावृत्को वृद्धौ नान्दीमुखान् पितॄन्  ।
यजेत दधि कर्कन्धु- मिश्रान् पिण्डान् यवैः क्रियाः  ॥ १.२५० ॥

एकोद्दिष्टं देवहीनमेकार्घ्यैकपवित्रकम्  ।
आवाहनाग्नौकरण- रहितं ह्यपसव्यवत् ॥ १.२५१ ॥

उपतिष्ठतामक्षय्य- स्थाने विप्रविसर्जने  ।
अभिरम्यतामिति वदेद्ब्रूयुस्तेऽभिरताः स्म ह  ॥ १.२५२ ॥

गन्धोदकतिलैर्युक्तं कुर्यात्पात्रचतुष्टयम्  ।
अर्घ्यार्थं पितृपात्रेषु प्रेतपात्रं प्रसेचयेत् ॥ १.२५३ ॥

ये समाना इति द्वाभ्यां शेषं पूर्ववदाचरेत् ।
एतत्सपिण्डीकरणमेकोद्दिष्टं स्त्रिया अपि  ॥ १.२५४ ॥

अर्वाक्सपिण्डीकरणं यस्य संवत्सराद्भवेत् ।
तस्याप्यन्नं सोदकुम्भं दद्यात्संवत्सरं द्विजे  ॥ १.२५५ ॥

मृतेऽहनि प्रकर्तव्यं प्रतिमासं तु वत्सरम्  ।
प्रतिसंवत्सरं चैवमाद्यमेकादशेऽहनि  ॥ १.२५६ ॥

पिण्डांस्तु गोऽजविप्रेभ्यो दद्यादग्नौ जलेऽपि वा  ।
प्रक्षिपेत्सत्सु विप्रेषु द्विजोच्छिष्टं न मार्जयेत् ॥ १.२५७ ॥

हविष्यान्नेन वै मासं पायसेन तु वत्सरम्  ।
मात्स्यहारिणकौरभ- शाकुनच्छागपार्षतैः  ॥ १.२५८ ॥

ऐणरौरववाराह- शाशैर्मांसैर्यथाक्रमम्  ।
मासवृद्ध्याभितृप्यन्ति दत्तैरिह पितामहाः  ॥ १.२५९ ॥

खड्दामिषं महाशल्कं मधु मुन्यन्नमेव वा  ।
लौहामिषं महाशाकं मांसं वार्ध्रीणसस्य च  ॥ १.२६० ॥

यद्ददाति गयास्थश्च सर्वमानन्त्यमश्नुते  ।
तथा वर्षात्रयोदश्यां मघासु च विशेषतः  ॥ १.२६१ ॥

कन्यां कन्यावेदिनश्च पशून् वै सत्सुतानपि  ।
द्यूतं कृषिं वाणिज्यां च द्विशफैकशफांस्तथा  ॥ १.२६२ ॥

ब्रह्मवर्चस्विनः पुत्रान् स्वर्णरूप्ये सकुप्यके  ।
ज्ञातिश्रैष्ठ्यं सर्वकामानाप्नोति श्राद्धदः सदा  ॥ १.२६३ ॥

प्रतिपत्प्रभृतिष्वेकां वर्जयित्वा चतुर्दशीम्  ।
शस्त्रेण तु हता ये वै तेभ्यस्तत्र प्रदीयते  ॥ १.२६४ ॥
स्वर्गं ह्यपत्यमोजश्च शौर्यं क्षेत्रं बलं तथा  ।
पुत्रं श्रैष्ठ्यं च सौभाग्यं समृद्धिं मुख्यतां शुभम्  ॥ १.२६५ ॥

प्रवृत्तचक्रतां चैव वाणिज्यप्रभृतीनपि  ।
अरोगित्वं यशो वीत- शोकतां परमां गतिम्  ॥ १.२६६ ॥

धनं वेदान् भिषक्सिद्धिं कुप्यं गा अप्यजाविकम्  ।
अश्वानायुश्च विधिवद्यः श्राद्धं संप्रयच्छति  ॥ १.२६७ ॥

कृत्तिकादिभरण्यन्तं स कामानाप्नुयादिमान्  ।
आस्तिकः श्रद्दधानश्च व्यपेतमदमत्सरः  ॥ १.२६८ ॥

वसुरुद्रादितिसुताः पितरः श्राद्धदेवताः  ।
प्रीणयन्ति मनुष्याणां पितॄन् श्राद्धेन तर्पिताः  ॥ १.२६९ ॥

आयुः प्रजां धनं विद्यां स्वर्गं मोक्षं सुखानि च  ।
प्रयच्छन्ति तथा राज्यं प्रीता नॄणां पितामहाः  ॥ १.२७० ॥



[११. गणपतिकल्पप्रकरणम्]

विनायकः कर्मविघ्न- सिद्ध्यर्थं विनियोजितः  ।
गणानामाधिपत्ये च रुद्रेण ब्रह्मणा तथा  ॥ १.२७१ ॥

तेनोपसृष्टो यस्तस्य लक्षणानि निबोधत  ।
स्वप्नेऽवगाहतेऽत्यर्थं जलं मुण्डांश्च पश्यति  ॥ १.२७२ ॥

काषायवाससश्चैव क्रव्यादांश्चाधिरोहति  ।
अन्त्यजैर्गर्दभैरुष्ट्रैः सहैकत्रावतिष्ठते  ॥ १.२७३ ॥

व्रजन्नपि तथात्मानं मन्यतेऽनुगतं परैः  ।
विमना विफलारम्भः संसीदत्यनिमित्ततः  ॥ १.२७४ ॥

तेनोपसृष्टो लभते न राज्यं राजनन्दनः  ।
कुमारी च न भर्तारमपत्यं गर्भमङ्गना  ॥ १.२७५ ॥

आचार्यत्वं श्रोत्रियश्च न शिष्योऽध्ययनं तथा  ।
वणिग्लाभं न चाप्नोति कृषिं चापि कृषीवलः  ॥ १.२७६ ॥

स्नपनं तस्य कर्तव्यं पुण्येऽह्नि विधिपूर्वकम्  ।
गौरसर्षपकल्केन साज्येनोत्सादितस्य च  ॥ १.२७७ ॥

सर्वाउषधैः सर्वगन्धैर्विलिप्तशिरसस्तथा  ।
भद्रासनोपविष्टस्य स्वस्तिवाच्या द्विजाः शुभाः  ॥ १.२७८ ॥

अश्वस्थानाद्गजस्थानाद्वल्मीकात्संगमाध्रदात् ।
मृत्तिकां रोचनां गन्धान् गुग्गुलुं चाप्सु निक्षिपेत् ॥ १.२७९ ॥

या आहृता ह्येकवर्णैश्चतुर्भिः कलशैर्ह्रदात् ।
चर्मण्यानडुहे रक्ते स्थाप्यं भद्रासनं ततः  ॥ १.२८० ॥

सहस्राक्षं शतधारमृषिभिः पावनं कृतम्  ।
तेन त्वामभिषिञ्चामि पावमान्यः पुनन्तु ते  ॥ १.२८१ ॥

भगं ते वरुणो राजा भगं सूर्यो बृहस्पतिः  ।
भगमिन्द्रश्च वायुश्च भगं सप्तर्षयो ददुः  ॥ १.२८२ ॥

यत्ते केशेषु दौर्भाग्यं सीमन्ते यच्च मूर्धनि  ।
ललाटे कर्णयोरक्ष्णोरापस्तद्घ्नन्तु सर्वदा  ॥ १.२८३ ॥

स्नातस्य सार्षपं तैलं स्रुवेणौदुम्बरेण तु  ।
जुहुयान्मूर्धनि कुशान् सव्येन परिगृह्य च  ॥ १.२८४ ॥

मितश्च सम्मितश्चैव तथा शालकटङ्कटौ  ।
कूश्माण्डो राजपुत्रश्चेत्यन्ते स्वाहासमन्वितैः  ॥ १.२८५ ॥

नामभिर्बलिमन्त्रैश्च नमस्कारसमन्वितैः  ।
दद्याच्चतुष्पथे शूर्पे कुशानास्तीर्य सर्वतः  ॥ १.२८६ ॥

कृताकृतांस्तण्डुलांश्च पललौदनमेव च  ।
मत्स्यान् पक्वांस्तथैवामान्मांसमेतावदेव तु  ॥ १.२८७ ॥

पुष्पं चित्रं सुगन्धं च सुरां च त्रिविधामपि  ।
मूलकं पूरिकापूपांस्तथैवोण्डेरकस्रजः  ॥ १.२८८ ॥

दध्यन्नं पायसं चैव गुडपिष्टं समोदकम्  ।
एतान् सर्वान् समाहृत्य भूमौ कृत्वा ततः शिरः  ॥ १.२८९ ॥

विनायकस्य जननीमुपतिष्ठेत्ततोऽम्बिकाम्  ।
दूर्वासर्षपपुष्पाणां दत्त्वार्घ्यं पूर्णमञ्जलिम्  ॥ १.२९० ॥

रूपं देहि यशो देहि भगं भवति देहि मे  ।
पुत्रान् देहि धनं देहि सर्वकामांश्च देहि मे  ॥ १.२९१ ॥

ततः शुक्लाम्बरधरः शुक्लमाल्यानुलेपनः  ।
ब्राह्मणान् भोजयेद्दद्याद्वस्त्रयुग्मं गुरोरपि  ॥ १.२९२ ॥

एवं विनायकं पूज्य ग्रहांश्चैव विधानतः  ।
कर्मणां फलमाप्नोति श्रियं चाप्नोत्यनुत्तमाम्  ॥ १.२९३ ॥

आदित्यस्य सदा पूजां तिलकं स्वामिनस्तथा  ।
महागणपतेश्चैव कुर्वन् सिद्धिमवाप्नुयात् ॥ १.२९४ ॥



[१२. ग्रहशान्तिप्रकरणम्]

श्रीकामः शान्तिकामो वा ग्रहयज्ञं समाचरेत् ।
वृष्ट्यायुःपुष्टिकामो वा तथैवाभिचरन्नपि  ॥ १.२९५ ॥

सूर्यः सोमो महीपुत्रः सोमपुत्रो बृहस्पतिः  ।
शुक्रः शनैश्चरो राहुः केतुश्चेति ग्रहाः स्मृताः  ॥ १.२९६ ॥

ताम्रकात्स्फटिकाद्रक्त- चन्दनात्स्वर्णकादुभौ  ।
राजतादयसः सीसात्कांस्यात्कार्या ग्रहाः क्रमात् ॥ १.२९७ ॥

स्ववर्णैर्वा पटे लेख्या गन्धैर्मण्डलकेषु वा  ।
यथावर्णं प्रदेयानि वासांसि कुसुमानि च  ॥ १.२९८ ॥

गन्धाश्च बलयश्चैव धूपो देयश्च गुग्गुलुः  ।
कर्तव्या मन्त्रवन्तश्च चरवः प्रतिदैवतम्  ॥ १.२९९ ॥
आकृष्णेन इमं देवा अग्निर्मूर्धा दिवः ककुत् ।
उद्बुध्यस्वेति च ऋचो यथासंख्यं प्रकीर्तिताः  ॥ १.३०० ॥

बृहस्पतेऽति यदर्यस्तथैवान्नात्परिस्रुतः  ।
शं नो देवीस्तथा काण्डात्केतुं कृण्वन्निमांस्तथा  ॥ १.३०१ ॥

अर्कः पलाशः खदिर अपामार्गोऽथ पिप्पलः  ।
उदुम्बरः शमी दूर्वा कुशाश्च समिधः क्रमात् ॥ १.३०२ ॥

एकैकस्य त्वष्टशतमष्टाविंशतिरेव वा  ।
होतव्या मधुसर्पिर्भ्यां दध्ना क्षीरेण वा युताः  ॥ १.३०३ ॥

गुडौदनं पायसं च हविष्यं क्षीरषाष्टिकम्  ।
दध्योदनं हविश्चूर्णं मांसं चित्रान्नमेव च  ॥ १.३०४ ॥

दद्याद्ग्रहक्रमादेवं द्विजेभ्यो भोजनं बुधः  ।
शक्तितो वा यथालाभं सत्कृत्य विधिपूर्वकम्  ॥ १.३०५ ॥

धेनुः शङ्खस्तथानड्वान् हेम वासो हयः क्रमात् ।
कृष्णा गौरायसं छाग एता वै दक्षिणाः स्मृताः  ॥ १.३०६ ॥

यश्च यस्य यदा दुःस्थः स तं यत्नेन पूजयेत् ।
ब्रह्मणैषां वरो दत्तः पूजिताः पूजयिष्यथ  ॥ १.३०७ ॥

ग्रहाधीना नरेन्द्राणामुच्छ्रायाः पतनानि च  ।
भावाभावौ च जगतस्तस्मात्पूज्यतमा ग्रहाः  ॥ १.३०८ ॥

ग्रहाणामिदमातिथ्यं कुर्यात्संवत्सरादपि  ।
आरोग्यबलसंपन्नो जीवेत्स शरदः शतम्  ॥ १.३०८आ ॥



[१३. राजधर्मप्रकरणम्]

महोत्साहः स्थूललक्षः कृतज्ञो वृद्धसेवकः  ।
विनीतः सत्त्वसंपन्नः कुलीनः सत्यवाक्शुचिः  ॥ १.३०९ ॥

अदीर्घसूत्रः स्मृतिमानक्षुद्रोऽपरुषस्तथा  ।
धार्मिकोऽव्यसनश्चैव प्राज्ञः शूरो रहस्यवित् ॥ १.३१० ॥

स्वरन्ध्रगोप्तान्वीक्षिक्यां दण्डनीत्यां तथैव च  ।
विनीतस्त्वथ वार्तायां त्रय्यां चैव नराधिपः  ॥ १.३११ ॥

स मन्त्रिणः प्रकुर्वीत प्राज्ञान्मौलान् स्थिरान् शुचीन्  ।
तैः सार्धं चिन्तयेद्राज्यं विप्रेणाथ ततः स्वयम्  ॥ १.३१२ ॥

पुरोहितं प्रकुर्वीत दैवज्ञमुदितोदितम्  ।
दण्डनीत्यां च कुशलमथर्वाङ्गिरसे तथा  ॥ १.३१३ ॥

श्रौतस्मार्तक्रियाहेतोर्वृणुयादेव च र्त्विजः  ।
यज्ञांश्चैव प्रकुर्वीत विधिवद्भूरिदक्षिणान्  ॥ १.३१४ ॥

भोगांश्च दद्याद्विप्रेभ्यो वसूनि विविधानि च  ।
अक्षयोऽयं निधी राज्ञां यद्विप्रेषूपपादितम्  ॥ १.३१५ ॥

अस्कन्नमव्यथं चैव प्रायश्चित्तैरदूषितम्  ।
अग्नेः सकाशाद्विप्राग्नौ हुतं श्रेष्ठमिहोच्यते  ॥ १.३१६ ॥

अलब्धमीहेद्धर्मेण लब्धं यत्नेन पालयेत् ।
पालितं वर्धयेन्नीत्या वृद्धं पात्रेषु निक्षिपेत् ॥ १.३१७ ॥

दत्त्वा भूमिं निबन्धं वा कृत्वा लेख्यं तु कारयेत् ।
आगामिभद्रनृपति- परिज्ञानाय पार्थिवः  ॥ १.३१८ ॥

पटे वा ताम्रपट्टे वा स्वमुद्रोपरिचिह्नितम्  ।
अभिलेख्यात्मनो वंश्यानात्मानं च महीपतिः  ॥ १.३१९ ॥

प्रतिग्रहपरीमाणं दानच्छेदोपवर्णनम्  ।
स्वहस्तकालसंपन्नं शासनं कारयेत्स्थिरम्  ॥ १.३२० ॥

रम्यं पशव्यमाजीव्यं जाङ्गलं देशमावसेत् ।
तत्र दुर्गाणि कुर्वीत जनकोशात्मगुप्तये  ॥ १.३२१ ॥

तत्र तत्र च निष्णातानध्यक्षान् कुशलान् शुचीन्  ।
प्रकुर्यादायकर्मान्त- व्ययकर्मसु चोद्यतान्  ॥ १.३२२ ॥

नातः परतरो धर्मो नृपाणां यद्रणार्जितम्  ।
विप्रेभ्यो दीयते द्रव्यं प्रजाभ्यश्चाभयं सदा  ॥ १.३२३ ॥

य आहवेषु वध्यन्ते भूम्यर्थमपराङ्मुखाः  ।
अकूटैरायुधैर्यान्ति ते स्वर्गं योगिनो यथा  ॥ १.३२४ ॥

पदानि क्रतुतुल्यानि भग्नेष्वविनिवर्तिनाम्  ।
राजा सुकृतमादत्ते हतानां विपलायिनाम्  ॥ १.३२५ ॥

तवाहंवादिनं क्लीबं निर्हेतिं परसंगतम्  ।
न हन्याद्विनिवृत्तं च युद्धप्रेक्षणकादिकम्  ॥ १.३२६ ॥

कृतरक्षः समुत्थाय पश्येदायव्ययौ स्वयम्  ।
व्यवहारांस्ततो दृष्ट्वा स्नात्वा भुञ्जीत कामतः  ॥ १.३२७ ॥

हिरण्यं व्यापृतानीतं भाण्डागारेषु निक्षिपेत् ।
पश्येच्चारांस्ततो दूतान् प्रेषयेन्मन्त्रिसंगतः  ॥ १.३२८ ॥

ततः स्वैरविहारी स्यान्मन्त्रिभिर्वा समागतः  ।
बलानां दर्शनं कृत्वा सेनान्या सह चिन्तयेत् ॥ १.३२९ ॥

संध्यामुपास्य शृणुयाच्चाराणां गूढभाषितम्  ।
गीतनृत्यैश्च भुञ्जीत पठेत्स्वाध्यायमेव च  ॥ १.३३० ॥

संविशेत्तूर्यघोषेण प्रतिबुध्येत्तथैव च  ।
शास्त्राणि चिन्तयेद्बुद्ध्या सर्वकर्तव्यतास्तथा  ॥ १.३३१ ॥

प्रेषयेच्च ततश्चारान् स्वेष्वन्येषु च सादरान्  ।
ऋत्विक्पुरोहिताचार्यैराशीर्भिरभिनन्दितः  ॥ १.३३२ ॥

दृष्ट्वा ज्योतिर्विदो वैद्यान् दद्याद्गां काञ्चनं महीम्  ।
नैवेशिकानि च ततः श्रोत्रियेभ्यो गृहाणि च  ॥ १.३३३ ॥

ब्राह्मणेषु क्षमी स्निग्धेष्वजिह्मः क्रोधनोऽरिषु  ।
स्याद्राजा भृत्यवर्गेषु प्रजासु च यथा पिता  ॥ १.३३४ ॥

पुण्यात्षड्भागमादत्ते न्यायेन परिपालयन्  ।
सर्वदानाधिकं यस्मात्प्रजानां परिपालनम्  ॥ १.३३५ ॥

चाटतस्करदुर्वृत्त- महासाहसिकादिभिः  ।
पीड्यमानाः प्रजा रक्षेत्कायस्थैश्च विशेषतः  ॥ १.३३६ ॥

अरक्ष्यमाणाः कुर्वन्ति यत्किंचित्किल्बिषं प्रजाः  ।
तस्मात्तु नृपतेरर्धं यस्माद्गृह्णात्यसौ करान्  ॥ १.३३७ ॥

ये राष्ट्राधिकृतास्तेषां चारैर्ज्ञात्वा विचेष्टितम्  ।
साधून् सम्मानयेद्राजा विपरीतांश्च घातयेत् ॥ १.३३८ ॥

उत्कोचजीविनो द्रव्य- हीनान् कृत्वा विवासयेत् ।
सद्दानमानसत्कारान् श्रोत्रियान् वासयेत्सदा  ॥ १.३३९ ॥

अन्यायेन नृपो राष्ट्रात्स्वकोशं योऽभिवर्धयेत् ।
सोऽचिराद्विगतश्रीको नाशमेति सबान्धवः  ॥ १.३४० ॥

प्रजापीडनसंतापात्समुद्भूतो हुताशनः  ।
राज्ञः कुलं श्रियं प्राणांश्चादग्ध्वा न निवर्तते  ॥ १.३४१ ॥

य एव नृपतेर्धर्मः स्वराष्ट्रपरिपालने  ।
तमेव कृत्स्नमाप्नोति परराष्ट्रं वशं नयन्  ॥ १.३४२ ॥

यस्मिन् देशे य आचारो व्यवहारः कुलस्थितिः  ।
तथैव परिपाल्योऽसौ यदा वशमुपागतः  ॥ १.३४३ ॥

मन्त्रमूलं यतो राज्यं तस्मान्मन्त्रं सुरक्षितम्  ।
कुर्याद्यथास्य न विदुः कर्मणामाफलोदयात् ॥ १.३४४ ॥

अरिर्मित्रमुदासीनोऽनन्तरस्तत्परः परः  ।
क्रमशो मण्डलं चिन्त्यं सामादिभिरुपक्रमैः  ॥ १.३४५ ॥

उपायाः साम दानं च भेदो दण्डस्तथैव च  ।
सम्यक्प्रयुक्ताः सिध्येयुर्दण्डस्त्वगतिका गतिः  ॥ १.३४६ ॥

संधिं च विग्रहं यानमासनं संश्रयं तथा  ।
द्वैधीभावं गुणानेतान् यथावत्परिकल्पयेत् ॥ १.३४७ ॥

यदा सस्यगुणोपेतं परराष्ट्रं तदा व्रजेत् ।
परश्च हीन आत्मा च हृष्टवाहनपूरुषः  ॥ १.३४८ ॥

दैवे पुरुषकारे च कर्मसिद्धिर्व्यवस्थिता  ।
तत्र दैवमभिव्यक्तं पौरुषं पौर्वदेहिकम्  ॥ १.३४९ ॥

केचिद्दैवात्स्वभावाद्वा कालात्पुरुषकारतः  ।
संयोगे केचिदिच्छन्ति फलं कुशलबुद्धयः  ॥ १.३५० ॥

यथा ह्येकेन चक्रेण रथस्य न गतिर्भवेत् ।
एवं पुरुषकारेण विना दैवं न सिध्यति  ॥ १.३५१ ॥

हिरण्यभूमिलाभेभ्यो मित्रलब्धिर्वरा यतः  ।
अतो यतेत तत्प्राप्त्यै रक्षेत्सत्यं समाहितः  ॥ १.३५२ ॥

स्वाम्यमात्या जनो दुर्गं कोशो दण्डस्तथैव च  ।
मित्राण्येताः प्रकृतयो राज्यं सप्ताङ्गमुच्यते  ॥ १.३५३ ॥
तदवाप्य नृपो दण्डं दुर्वृत्तेषु निपातयेत् ।
धर्मो हि दण्डरूपेण ब्रह्मणा निर्मितः पुरा  ॥ १.३५४ ॥

स नेतुं न्यायतोऽशक्यो लुब्धेनाकृतबुद्धिना  ।
सत्यसंधेन शुचिना सुसहायेन धीमता  ॥ १.३५५ ॥

यथाशास्त्रं प्रयुक्तः सन् सदेवासुरमानवम्  ।
जगदानन्दयेत्सर्वमन्यथा तत्प्रकोपयेत् ॥ १.३५६ ॥

अधर्मदण्डनं स्वर्ग- कीर्तिलोकविनाशनम्  ।
सम्यक्तु दण्डनं राज्ञः स्वर्गकीर्तिजयावहम्  ॥ १.३५७ ॥

अपि भ्राता सुतोऽर्घ्यो वा श्वशुरो मातुलोऽपि वा  ।
नादण्ड्यो नाम राज्ञोऽस्ति धर्माद्विचलितः स्वकात् ॥ १.३५८ ॥

यो दण्ड्यान् दण्डयेद्राजा सम्यग्वध्यांश्च घातयेत् ।
इष्टं स्यात्क्रतुभिस्तेन समाप्तवरदक्षिणैः  ॥ १.३५९ ॥

इति संचिन्त्य नृपतिः क्रतुतुल्यफलं पृथक् ।
व्यवहारान् स्वयं पश्येत्सभ्यैः परिवृतोऽन्वहम्  ॥ १.३६० ॥

कुलानि जातीः श्रेणीश्च गणान् जानपदानपि  ।
स्वधर्माच्चलितान् राजा विनीय स्थापयेत्पथि  ॥ १.३६१ ॥

जालसूर्यमरीचिस्थं त्रसरेणू रजः स्मृतम्  ।
तेऽष्टौ लिक्षा तु तास्तिस्रो राजसर्षप उच्यते  ॥ १.३६२ ॥

गौरस्तु ते त्रयः षट्ते यवो मध्यस्तु ते त्रयः  ।
कृष्णलः पञ्च ते माषस्ते सुवर्णस्तु षोडश  ॥ १.३६३ ॥

पलं सुवर्णाश्चत्वारः पञ्च वापि प्रकीर्तितम्  ।
द्वे कृष्णले रूप्यमाषो धरणं षोडशैव ते  ॥ १.३६४ ॥

शतमानं तु दशभिर्धरणैः पलमेव तु  ।
निष्कं सुवर्णाश्चत्वारः कार्षिकस्ताम्रिकः पणः  ॥ १.३६५ ॥

साशीतिपणसाहस्रो दण्ड उत्तमसाहसः  ।
तदर्धं मध्यमः प्रोक्तस्तदर्धमधमः स्मृतः  ॥ १.३६६ ॥

धिग्दण्डस्त्वथ वाग्दण्डो धनदण्डो वधस्तथा  ।
योज्या व्यस्ताः समस्ता वा ह्यपराधवशादिमे  ॥ १.३६७ ॥

ज्ञात्वापराधं देशं च कालं बलमथापि वा  ।
वयः कर्म च वित्तं च दण्डं दण्ड्येषु पातयेत् ॥ १.३६८ ॥



[Eन्दोf थे आचाराध्याय]



[ईई. व्यवहाराध्याय]

[१. साधारणव्यवहारमातृकाप्रकरणम्]

व्यवहारान्नृपः पश्येद्विद्वद्भिर्ब्राह्मणैः सह  ।
धर्मशास्त्रानुसारेण क्रोधलोभविवर्जितः  ॥ २.१ ॥

श्रुताध्ययनसंपन्ना धर्मज्ञाः सत्यवादिनः  ।
राज्ञा सभासदः कार्या रिपौ मित्रे च ये समाः  ॥ २.२ ॥

अपश्यता कार्यवशाद्व्यवहारान्नृपेण तु  ।
सभ्यैः सह नियोक्तव्यो ब्राह्मणः सर्वधर्मवित् ॥ २.३ ॥

रागाल्लोभाद्भयाद्वापि स्मृत्यपेतादिकारिणः  ।
सभ्याः पृथक्पृथग्दण्ड्या विवादाद्द्विगुणं दमम्  ॥ २.४ ॥

स्मृत्याचारव्यपेतेन मार्गेणाधर्षितः परैः  ।
आवेदयति चेद्राज्ञे व्यवहारपदं हि तत् ॥ २.५ ॥

प्रत्यर्थिनोऽग्रतो लेख्यं यथावेदितमर्थिना  ।
समामासतदर्धाहर्- नामजात्यादिचिह्नितम्  ॥ २.६ ॥

श्रुतार्थस्योत्तरं लेख्यं पूर्वावेदकसंनिधौ  ।
ततोऽर्थी लेखयेत्सद्यः प्रतिज्ञातार्थसाधनम्  ॥ २.७ ॥

तत्सिद्धौ सिद्धिमाप्नोति विपरीतमतोऽन्यथा  ।
चतुष्पाद्व्यवहारोऽयं विवादेषूपदर्शितः  ॥ २.८ ॥



[२. असाधारणव्यवहारमातृकाप्रकरणम्]

अभियोगमनिस्तीर्य नैनं प्रत्यभियोजयेत् ।
अभियुक्तं च नान्येन नोक्तं विप्रकृतिं नयेत् ॥ २.९ ॥

कुर्यात्प्रत्यभियोगं च कलहे साहसेषु च  ।
उभयोः प्रतिभूर्ग्राह्यः समर्थः कार्यनिर्णये  ॥ २.१० ॥

निह्नवे भावितो दद्याद्धनं राज्ञे च तत्समम्  ।
मिथ्याभियोगी द्विगुणमभियोगाद्धनं वहेत् ॥ २.११ ॥

साहसस्तेयपारुष्य- गोऽभिशापात्यये स्त्रियाम्  ।
विवादयेत्सद्य एव कालोऽन्यत्रेच्छया स्मृतः  ॥ २.१२ ॥

देशाद्देशान्तरं याति सृक्किणी परिलेढि च  ।
ललाटं स्विद्यते चास्य मुखं वैवर्ण्यमेति च  ॥ २.१३ ॥

परिशुष्यत्स्खलद्वाक्यो विरुद्धं बहु भाषिते  ।
वाक्चक्षुः पूजयति नो तथौष्ठौ निर्भुजत्यपि  ॥ २.१४ ॥

स्वभावाद्विकृतिं गच्छेन्मनोवाक्कायकर्मभिः  ।
अभियोगेऽथ साक्ष्ये वा दुष्टः स परिकीर्तितः  ॥ २.१५ ॥

संदिग्धार्थं स्वतन्त्रो यः साधयेद्यश्च निष्पतेत् ।
न चाहूतो वदेत्किंचिद्धीनो दण्ड्यश्च स स्मृतः  ॥ २.१६ ॥

साक्षिषूभयतः सत्सु साक्षिणः पूर्ववादिनः  ।
पूर्वपक्षेऽधरीभूते भवन्त्युत्तरवादिनः  ॥ २.१७ ॥

सपणश्चेद्विवादः स्यात्तत्र हीनं तु दापयेत् ।
दण्डं च स्वपणं चैव धनिने धनमेव च  ॥ २.१८ ॥
छलं निरस्य भूतेन व्यवहारान्नयेन्नृपः  ।
भूतमप्यनुपन्यस्तं हीयते व्यवहारतः  ॥ २.१९ ॥

निह्नुते लिखितं नैकमेकदेशे विभावितः  ।
दाप्यः सर्वं नृपेणार्थं न ग्राह्यस्त्वनिवेदितः  ॥ २.२० ॥

स्मृत्योर्विरोधे न्यायस्तु बलवान् व्यवहारतः  ।
अर्थशास्त्रात्तु बलवद्धर्मशास्त्रमिति स्थितिः  ॥ २.२१ ॥

प्रमाणं लिखितं भुक्तिः साक्षिणश्चेति कीर्तितम्  ।
एषामन्यतमाभावे दिव्यान्यतममुच्यते  ॥ २.२२ ॥

सर्वेष्वर्थविवादेषु बलवत्युत्तराक्रिया  ।
आधौ प्रतिग्रहे क्रीते पूर्वा तु बलवत्तरा  ॥ २.२३ ॥

पश्यतोऽब्रुवतो भूमेर्हानिर्विंशतिवार्षिकी  ।
परेण भुज्यमानाया धनस्य दशवार्षिकी  ॥ २.२४ ॥

आधिसीमोपनिक्षेप- जडबालधनैर्विना  ।
तथोपनिधिराजस्त्री- श्रोत्रियाणां धनैरपि  ॥ २.२५ ॥

आध्यादीनां विहर्तारं धनिने दापयेद्धनम्  ।
दण्डं च तत्समं राज्ञे शक्त्यपेक्षमथापि वा  ॥ २.२६ ॥

आगमोऽभ्यधिको भोगाद्विना पूर्वक्रमागतात् ।
आगमेऽपि बलं नैव भुक्तिः स्तोकापि यत्र नो  ॥ २.२७ ॥

आगमस्तु कृतो येन सोऽभियुक्तस्तमुद्धरेत् ।
न तत्सुतस्तत्सुतो वा भुक्तिस्तत्र गरीयसी  ॥ २.२८ ॥

योऽभियुक्तः परेतः स्यात्तस्य रिक्थी तमुद्धरेत् ।
न तत्र कारणं भुक्तिरागमेन विनाकृता  ॥ २.२९ ॥

नृपेणाधिकृताः पूगाः श्रेणयोऽथ कुलानि च  ।
पूर्वं पूर्वं गुरु ज्ञेयं व्यवहारविधौ नृणाम्  ॥ २.३० ॥

बलोपाधिविनिर्वृत्तान् व्यवहारान्निवर्तयेत् ।
स्त्रीनक्तमन्तरागार- बहिःशत्रुकृतांस्तथा  ॥ २.३१ ॥

मत्तोन्मत्तार्तव्यसनि- बालभीतादियोजितः  ।
असंबद्धकृतश्चैव व्यवहारो न सिध्यति  ॥ २.३२ ॥

प्रनष्टाधिगतं देयं नृपेण धनिने धनम्  ।
विभावयेन्न चेल्लिङ्गैस्तत्समं दण्डमर्हति  ॥ २.३३ ॥

राजा लब्ध्वा निधिं दद्याद्द्विजेभ्योऽर्धं द्विजः पुनः  ।
विद्वानशेषमादद्यात्स सर्वस्य प्रभुर्यतः  ॥ २.३४ ॥

इतरेण निधौ लब्धे राजा षष्ठांशमाहरेत् ।
अनिवेदितविज्ञातो दाप्यस्तं दण्डमेव च  ॥ २.३५ ॥

देयं चौरहृतं द्रव्यं राज्ञा जानपदाय तु  ।
अददद्धि समाप्नोति किल्बिषं यस्य तस्य तत् ॥ २.३६ ॥



[३. ऋणादानप्रकरणम्]

अशीतिभागो वृद्धिः स्यान्मासि मासि सबन्धके  ।
वर्णक्रमाच्छतं द्वित्रि- चतुष्पञ्चकमन्यथा  ॥ २.३७ ॥

कान्तारगास्तु दशकं सामुद्रा विंशकं शतम्  ।
दद्युर्वा स्वकृतां वृद्धिं सर्वे सर्वासु जातिषु  ॥ २.३८ ॥

संततिस्तु पशुस्त्रीणां रसस्याष्टगुणा परा  ।
वस्त्रधान्यहिरण्यानां चतुस्त्रिद्विगुणा परा  ॥ २.३९ ॥

प्रपन्नं साधयन्नर्थं न वाच्यो नृपतेर्भवेत् ।
साध्यमानो नृपं गच्छन् दण्ड्यो दाप्यश्च तद्धनम्  ॥ २.४० ॥

गृहीतानुक्रमाद्दाप्यो धनिनामधमर्णिकः  ।
दत्त्वा तु ब्राह्मणायैव नृपतेस्तदनन्तरम्  ॥ २.४१ ॥

राज्ञाधमर्णिको दाप्यः साधिताद्दशकं शतम्  ।
पञ्चकं च शतं दाप्यः प्राप्तार्थो ह्युत्तमर्णिकः  ॥ २.४२ ॥

हीनजातिं परिक्षीणमृणार्थं कर्म कारयेत् ।
ब्राह्मणस्तु परिक्षीणः शनैर्दाप्यो यथोदयम्  ॥ २.४३ ॥

दीयमानं न गृह्णाति प्रयुक्तं यः स्वकं धनम्  ।
मध्यस्थस्थापितं चेत्स्याद्वर्धते न ततः परम्  ॥ २.४४ ॥

अविभक्तैः कुटुम्बार्थे यदृणं तु कृतं भवेत् ।
दद्युस्तद्रिक्थिनः प्रेते प्रोषिते वा कुटुम्बिनि  ॥ २.४५ ॥

न योषित्पतिपुत्राभ्यां न पुत्रेण कृतं पिता  ।
दद्यादृते कुटुम्बार्थान्न पतिः स्त्रीकृतं तथा  ॥ २.४६ ॥

सुराकामद्यूतकृतं दण्डशुल्कावशिष्टकम्  ।
वृथादानं तथैवेह पुत्रो दद्यान्न पैतृकम्  ॥ २.४७ ॥

गोपशौण्डिकशैलूष- रजकव्याधयोषिताम्  ।
ऋणं दद्यात्पतिस्तेषां यस्माद्वृत्तिस्तदाश्रया  ॥ २.४८ ॥

प्रतिपन्नं स्त्रिया देयं पत्या वा सह यत्कृतम्  ।
स्वयंकृतं वा यदृणं नान्यत्स्त्री दातुमर्हति  ॥ २.४९ ॥

पितरि प्रोषिते प्रेते व्यसनाभिप्लुतेऽपि वा  ।
पुत्रपौत्रैरृणं देयं निह्नवे साक्षिभावितम्  ॥ २.५० ॥

रिक्थग्राह ऋणं दाप्यो योषिद्ग्राहस्तथैव च  ।
पुत्रोऽनन्याश्रितद्रव्यः पुत्रहीनस्य रिक्थिनः  ॥ २.५१ ॥

भ्रातॄणामथ दंपत्योः पितुः पुत्रस्य चैव हि  ।
प्रातिभाव्यमृणं साक्ष्यमविभक्ते न तु स्मृतम्  ॥ २.५२ ॥

दर्शने प्रत्यये दाने प्रातिभाव्यं विधीयते  ।
आद्यौ तु वितथे दाप्यावितरस्य सुता अपि  ॥ २.५३ ॥

दर्शनप्रतिभूर्यत्र मृतः प्रात्ययिकोऽपि वा  ।
न तत्पुत्रा ऋणं दद्युर्दद्युर्दानाय यः स्थितः  ॥ २.५४ ॥

बहवः स्युर्यदि स्वांशैर्दद्युः प्रतिभुवो धनम्  ।
एकच्छायाश्रितेष्वेषु धनिकस्य यथारुचि  ॥ २.५५ ॥

प्रतिभूर्दापितो यत्तु प्रकाशं धनिनो धनम्  ।
द्विगुणं प्रतिदातव्यमृणिकैस्तस्य तद्भवेत् ॥ २.५६ ॥

संततिः स्त्रीपशुष्वेव धान्यं त्रिगुणमेव च  ।
वस्त्रं चतुर्गुणं प्रोक्तं रसश्चाष्टगुणस्तथा  ॥ २.५७ ॥

आधिः प्रणश्येद्द्विगुणे धने यदि न मोक्ष्यते  ।
काले कालकृतो नश्येत्फलभोग्यो न नश्यति  ॥ २.५८ ॥

गोप्याधिभोगे नो वृद्धिः सोपकारे च हापिते  ।
नष्टो देयो विनष्टश्च दैवराजकृतादृते  ॥ २.५९ ॥

आधेः स्वीकरणात्सिद्धी रक्ष्यमाणोऽप्यसारताम्  ।
यातश्चेदन्य आधेयो धनभाग्वा धनी भवेत् ॥ २.६० ॥

चरित्रबन्धककृतं स वृद्ध्या दापयेद्धनम्  ।
सत्यंकारकृतं द्रव्यं द्विगुणं प्रतिदापयेत् ॥ २.६१ ॥

उपस्थितस्य मोक्तव्य आधिः स्तेनोऽन्यथा भवेत् ।
प्रयोजकेऽसति धनं कुले न्यस्याधिमाप्नुयात् ॥ २.६२ ॥

तत्कालकृतमूल्यो वा तत्र तिष्ठेदवृद्धिकः  ।
विना धारणकाद्वापि विक्रीणीत ससाक्षिकम्  ॥ २.६३ ॥

यदा तु द्विगुणीभूतमृणमाधौ तदा खलु  ।
मोच्य आधिस्तदुत्पन्ने प्रविष्टे द्विगुणे धने  ॥ २.६४ ॥



[४. उपनिधिप्रकरणम्]

वासनस्थमनाख्याय हस्तेऽन्यस्य यदर्प्यते  ।
द्रव्यं तदौपनिधिकं प्रतिदेयं तथैव तत् ॥ २.६५ ॥

न दाप्योऽपहृतं तं तु राजदैविकतस्करैः  ।
भ्रेषश्चेन्मार्गितेऽअदत्ते दाप्यो दण्डं च तत्समम्  ॥ २.६६ ॥

आजीवन् स्वेच्छया दण्ड्यो दाप्यस्तं चापि सोदयम्  ।
याचितान्वाहितन्यास- निक्षेपादिष्वयं विधिः  ॥ २.६७ ॥



[५. साक्षिप्रकरणम्]

तपस्विनो दानशीलाः कुलीनाः सत्यवादिनः  ।
धर्मप्रधाना ऋजवः पुत्रवन्तो धनान्विताः  ॥ २.६८ ॥

त्र्यवराः साक्षिणो ज्ञेयाः श्रौतस्मार्तक्रियापराः  ।
यथाजाति यथावर्णं सर्वे सर्वेषु वा स्मृताः  ॥ २.६९ ॥

स्त्रीबालवृद्धकितव- मत्तोन्मत्ताभिशस्तकाः  ।
रङ्गावतारिपाखण्डि- कूटकृद्विकलेन्द्रियाः  ॥ २.७० ॥

पतिताप्तार्थसंबन्धि- सहायरिपुतस्कराः  ।
साहसी दृष्टदोषश्च निर्धूताद्यास्त्वसाक्षिणः  ॥ २.७१ ॥

उभयानुमतः साक्षी भवत्येकोऽपि धर्मवित् ।
सर्वः साक्षी संग्रहणे चौर्यपारुष्यसाहसे  ॥ २.७२ ॥

साक्षिणः श्रावयेद्वादि- प्रतिवादिसमीपगान्  ।
ये पातककृतां लोका महापातकिनां तथा  ॥ २.७३ ॥

अग्निदानां च ये लोका ये च स्त्रीबालघातिनाम्  ।
स तान् सर्वानवाप्नोति यः साक्ष्यमनृतं वदेत् ॥ २.७४ ॥

सुकृतं यत्त्वया किंचिज्जन्मान्तरशतैः कृतम्  ।
तत्सर्वं तस्य जानीहि यं पराजयसे मृषा  ॥ २.७५ ॥

अब्रुवन् हि नरः साक्ष्यमृणं सदशबन्धकम्  ।
राज्ञा सर्वं प्रदाप्यः स्यात्षट्चत्वारिंशकेऽहनि  ॥ २.७६ ॥

न ददाति हि यः साक्ष्यं जानन्नपि नराधमः  ।
स कूटसाक्षिणां पापैस्तुल्यो दण्डेन चैव हि  ॥ २.७७ ॥

द्वैधे बहूनां वचनं समेषु गुणिनां तथा  ।
गुणिद्वैधे तु वचनं ग्राह्यं ये गुणवत्तमाः  ॥ २.७८ ॥

यस्योचुः साक्षिणः सत्यां प्रतिज्ञां स जयी भवेत् ।
अन्यथा वादिनो यस्य ध्रुवस्तस्य पराजयः  ॥ २.७९ ॥

उक्तेऽपि साक्षिभिः साक्ष्ये यद्यन्ये गुणवत्तमाः  ।
द्विगुणा वान्यथा ब्रूयुः कूटाः स्युः पूर्वसाक्षिणः  ॥ २.८० ॥

पृथक्पृथग्दण्डनीयाः कूटकृत्साक्षिणस्तथा  ।
विवादाद्द्विगुणं दण्डं विवास्यो ब्राह्मणः स्मृतः  ॥ २.८१ ॥

यः साक्ष्यं श्रावितोऽन्येभ्यो निह्नुते तत्तमोवृतः  ।
स दाप्योऽष्टगुणं दण्डं ब्राह्मणं तु विवासयेत् ॥ २.८२ ॥

वर्णिनां हि वधो यत्र तत्र साक्ष्यनृतं वदेत् ।
तत्पावनाय निर्वाप्यश्चरुः सारस्वतो द्विजैः  ॥ २.८३ ॥



[६. लेख्यप्रकरणम्]

यः कश्चिदर्थो निष्णातः स्वरुच्या तु परस्परम्  ।
लेख्यं तु साक्षिमत्कार्यं तस्मिन् धनिकपूर्वकम्  ॥ २.८४ ॥

समामासतदर्धाहर्- नामजातिस्वगोत्रकैः  ।
सब्रह्मचारिकात्मीय- पितृनामादिचिह्नितम्  ॥ २.८५ ॥

समाप्तेऽर्थे ऋणी नाम स्वहस्तेन निवेशयेत् ।
मतं मेऽमुकपुत्रस्य यदत्रोपरि लेखितम्  ॥ २.८६ ॥

साक्षिणश्च स्वहस्तेन पितृनामकपूर्वकम्  ।
अत्राहममुकः साक्षी लिखेयुरिति ते समाः  ॥ २.८७ ॥

उभयाभ्यर्थितेनैतन्मया ह्यमुकसूनुना  ।
लिखितं ह्यमुकेनेति लेखकोऽन्ते ततो लिखेत् ॥ २.८८ ॥

विनापि साक्षिभिर्लेख्यं स्वहस्तलिखितं तु यत् ।
तत्प्रमाणं स्मृतं लेख्यं बलोपधिकृतादृते  ॥ २.८९ ॥

ऋणं लेख्यकृतं देयं पुरुषैस्त्रिभिरेव तु  ।
आधिस्तु भुज्यते तावद्यावत्तन्न प्रदीयते  ॥ २.९० ॥

देशान्तरस्थे दुर्लेख्ये नष्टोन्मृष्टे हृते तथा  ।
भिन्ने दग्धेऽथवा छिन्ने लेख्यमन्यत्तु कारयेत् ॥ २.९१ ॥

संदिग्धलेख्यशुद्धिः स्यात्स्वहस्तलिखितादिभिः  ।
युक्तिप्राप्तिक्रियाचिह्न- संबन्धागमहेतुभिः  ॥ २.९२ ॥

लेख्यस्य पृष्ठेऽभिलिखेद्दत्त्वा दत्त्वा र्णिको धनम्  ।
धनी वोपगतं दद्यात्स्वहस्तपरिचिह्नितम्  ॥ २.९३ ॥

दत्त्वा र्णं पाटयेल्लेख्यं शुद्ध्यै वान्यत्तु कारयेत् ।
साक्षिमच्च भवेद्यद्वा तद्दातव्यं ससाक्षिकम्  ॥ २.९४ ॥



[७. दिव्यप्रकरणम्]

तुलाग्न्यापो विषं कोशो दिव्यानीह विशुद्धये  ।
महाभियोगेष्वेतानि शीर्षकस्थेऽभियोक्तरि  ॥ २.९५ ॥

रुच्या वान्यतरः कुर्यादितरो वर्तयेच्छिरः  ।
विनापि शीर्षकात्कुर्यान्नृपद्रोहेऽथ पातके  ॥ २.९६ ॥

सचैलं स्नातमाहूय सूर्योदय उपोषितम्  ।
कारयेत्सर्वदिव्यानि नृपब्राह्मणसंनिधौ  ॥ २.९७ ॥

तुला स्त्रीबालवृद्धान्ध- पङ्गुब्राह्मणरोगिणाम्  ।
अग्निर्जलं वा शूद्रस्य यवाः सप्त विषस्य वा  ॥ २.९८ ॥

नासहस्राद्धरेत्फालं न विषं न तुलां तथा  ।
नृपार्थेष्वभिशापे च वहेयुः शुचयः सदा  ॥ २.९९ ॥

तुलाधारणविद्वद्भिरभियुक्तस्तुलाश्रितः  ।
प्रतिमानसमीभूतो रेखां कृत्वावतारितः  ॥ २.१०० ॥

त्वं तुले सत्यधामासि पुरा देवैर्विनिर्मिता  ।
तत्सत्यं वद कल्याणि संशयान्मां विमोचय  ॥ २.१०१ ॥

यद्यस्मि पापकृन्मातस्ततो मां त्वमधो नय  ।
शुद्धश्चेद्गमयोर्ध्वं मां तुलामित्यभिमन्त्रयेत् ॥ २.१०२ ॥

करौ विमृदितव्रीहेर्लक्षयित्वा ततो न्यसेत् ।
सप्ताश्वत्थस्य पत्राणि तावत्सूत्रेण वेष्टयेत् ॥ २.१०३ ॥

त्वमग्ने सर्वभूतानामन्तश्चरसि पावक  ।
साक्षिवत्पुण्यपापेभ्यो ब्रूहि सत्यं कवे मम  ॥ २.१०४ ॥

तस्येत्युक्तवतो लौहं पञ्चाशत्पलिकं समम्  ।
अग्निवर्णं न्यसेत्पिण्डं हस्तयोरुभयोरपि  ॥ २.१०५ ॥
स तमादाय सप्तैव मण्डलानि शनैर्व्रजेत् ।
षोडशाङ्गुलकं ज्ञेयं मण्डलं तावदन्तरम्  ॥ २.१०६ ॥

मुक्त्वाग्निं मृदितव्रीहिरदग्धः शुद्धिमाप्नुयात् ।
अन्तरा पतिते पिण्डे संदेहे वा पुनर्हरेत् ॥ २.१०७ ॥

सत्येन माभिरक्ष त्वं वरुणेत्यभिशाप्य कम्  ।
नाभिदघ्नोदकस्थस्य गृहीत्वोरू जलं वशेत् ॥ २.१०८ ॥

समकालमिषुं मुक्तमानीयान्यो जवी नरः  ।
गते तस्मिन्निमग्नाङ्गं पश्येच्चेच्छुद्धिमाप्नुयात् ॥ २.१०९ ॥

त्वं विष ब्रह्मणः पुत्रः सत्यधर्मे व्यवस्थितः  ।
त्रायस्वास्मादभीशापात्सत्येन भव मेऽमृतम्  ॥ २.११० ॥

एवमुक्त्वा विषं शार्ङ्गं भक्षयेद्धिमशैलजम्  ।
यस्य वेगैर्विना जीर्येच्छुद्धिं तस्य विनिर्दिशेत् ॥ २.१११ ॥

देवानुग्रान् समभ्यर्च्य तत्स्नानोदकमाहरेत् ।
संस्राव्य पाययेत्तस्माज्जलं तु प्रसृतित्रयम्  ॥ २.११२ ॥

अर्वाक्चतुर्दशादह्नो यस्य नो राजदैविकम्  ।
व्यसनं जायते घोरं स शुद्धः स्यान्न संशयः  ॥ २.११३ ॥



[८. दायविभागप्रकरणम्]

विभागं चेत्पिता कुर्यादिच्छया विभजेत्सुतान्  ।
ज्येष्ठं वा श्रेष्ठभागेन सर्वे वा स्युः समांशिनः  ॥ २.११४ ॥

यदि कुर्यात्समानंशान् पत्न्यः कार्याः समांशिकाः  ।
न दत्तं स्त्रीधनं यासां भर्त्रा वा श्वशुरेण वा  ॥ २.११५ ॥

शक्तस्यानीहमानस्य किंचिद्दत्त्वा पृथक्क्रिया  ।
न्यूनाधिकविभक्तानां धर्म्यः पितृकृतः स्मृतः  ॥ २.११६ ॥

विभजेरन् सुताः पित्रोरूर्ध्वं रिक्थमृणं समम्  ।
मातुर्दुहितरः शेषमृणात्ताभ्य ऋतेऽन्वयः  ॥ २.११७ ॥

पितृद्रव्याविरोधेन यदन्यत्स्वयमर्जितम्  ।
मैत्रमौद्वाहिकं चैव दायादानां न तद्भवेत् ॥ २.११८ ॥

क्रमादभ्यागतं द्रव्यं हृतमप्युद्धरेत्तु यः  ।
दायादेभ्यो न तद्दद्याद्विद्यया लब्धमेव च  ॥ २.११९ ॥

सामान्यार्थसमुत्थाने विभागस्तु समः स्मृतः  ।
अनेकपितृकाणां तु पितृतो भागकल्पना  ॥ २.१२० ॥

भूर्या पितामहोपात्ता निबन्धो द्रव्यमेव वा  ।
तत्र स्यात्सदृशं स्वाम्यं पितुः पुत्रस्य चैव हि  ॥ २.१२१ ॥

विभक्तेषु सुतो जातः सवर्णायां विभागभाक् ।
दृश्याद्वा तद्विभागः स्यादायव्ययविशोधितात् ॥ २.१२२ ॥

पितृभ्यां यस्य तद्दत्तं तत्तस्यैव धनं भवेत् ।
पितुरूर्ध्वं विभजतां माताप्यंशं समं हरेत् ॥ २.१२३ ॥

असंस्कृतास्तु संस्कार्या भ्रातृभिः पूर्वसंस्कृतैः  ।
भगिन्यश्च निजादंशाद्दत्त्वांशं तु तुरीयकम्  ॥ २.१२४ ॥

चतुस्त्रिद्व्येकभागाः स्युर्वर्णशो ब्राह्मणात्मजाः  ।
क्षत्रजास्त्रिद्व्येकभागा विड्जास्तु द्व्येकभागिनः  ॥ २.१२५ ॥

अन्योन्यापहृतं द्रव्यं विभक्ते यत्तु दृश्यते  ।
तत्पुनस्ते समैरंशैर्विभजेरन्निति स्थितिः  ॥ २.१२६ ॥

अपुत्रेण परक्षेत्रे नियोगोत्पादितः सुतः  ।
उभयोरप्यसौ रिक्थी पिण्डदाता च धर्मतः  ॥ २.१२७ ॥

औरसो धर्मपत्नीजस्तत्समः पुत्रिकासुतः  ।
क्षेत्रजः क्षेत्रजातस्तु सगोत्रेणेतरेण वा  ॥ २.१२८ ॥

गृहे प्रच्छन्न उत्पन्नो गूढजस्तु सुतः स्मृतः  ।
कानीनः कन्यकाजातो मातामहसुतो मतः  ॥ २.१२९ ॥

अक्षतायां क्षतायां वा जातः पौनर्भवः सुतः  ।
दद्यान्माता पिता वा यं स पुत्रो दत्तको भवेत् ॥ २.१३० ॥

क्रीतश्च ताभ्यां विक्रीतः कृत्रिमः स्यात्स्वयंकृतः  ।
दत्त्वात्मा तु स्वयंदत्तो गर्भे विन्नः सहोढजः  ॥ २.१३१ ॥

उत्सृष्टो गृह्यते यस्तु सोऽपविद्धो भवेत्सुतः  ।
पिण्डदोऽंशहरश्चैषां पूर्वाभावे परः परः  ॥ २.१३२ ॥

सजातीयेष्वयं प्रोक्तस्तनयेषु मया विधिः  ।
जातोऽपि दास्यां शूद्रेण कामतोऽंशहरो भवेत् ॥ २.१३३ ॥

मृते पितरि कुर्युस्तं भ्रातरस्त्वर्धभागिकम्  ।
अभ्रातृको हरेत्सर्वं दुहितॄणां सुतादृते  ॥ २.१३४ ॥

पत्नी दुहितरश्चैव पितरौ भ्रातरस्तथा  ।
तत्सुता गोत्रजा बन्धु- शिष्यसब्रह्मचारिणः  ॥ २.१३५ ॥

एषामभावे पूर्वस्य धनभागुत्तरोत्तरः  ।
स्वर्यातस्य ह्यपुत्रस्य सर्ववर्णेष्वयं विधिः  ॥ २.१३६ ॥

वानप्रस्थयतिब्रह्म- चारिणां रिक्थभागिनः  ।
क्रमेणाचार्यसच्छिष्य- धर्मभ्रात्रेकतीर्थिनः  ॥ २.१३७ ॥

संसृष्टिनस्तु संसृष्टी सोदरस्य तु सोदरः  ।
दद्यादपहरेच्चांशं जातस्य च मृतस्य च  ॥ २.१३८ ॥

अन्योदर्यस्तु संसृष्टी नान्योदर्यो धनं हरेत् ।
असंसृष्ट्यपि वादद्यात्संसृष्टो नान्यमातृजः  ॥ २.१३९ ॥

क्लीबोऽथ पतितस्तज्जः पङ्गुरुन्मत्तको जडः  ।
अन्धोऽचिकित्स्यरोगाद्या भर्तव्याः स्युर्निरंशकाः  ॥ २.१४० ॥

औरसाः क्षेत्रजास्त्वेषां निर्दोषा भागहारिणः  ।
सुताश्चैषां प्रभर्तव्या यावद्वै भर्तृसात्कृताः  ॥ २.१४१ ॥

अपुत्रा योषितश्चैषां भर्तव्याः साधुवृत्तयः  ।
निर्वास्या व्यभिचारिण्यः प्रतिकूलास्तथैव च  ॥ २.१४२ ॥

पितृमातृपतिभ्रातृ- दत्तमध्यग्न्युपागतम्  ।
आधिवेदनिकाद्यं च स्त्रीधनं परिकीर्तितम्  ॥ २.१४३ ॥

बन्धुदत्तं तथा शुल्कमन्वाधेयकमेव च  ।
अतीतायामप्रजसि बान्धवास्तदवाप्नुयुः  ॥ २.१४४ ॥

अप्रजस्त्रीधनं भर्तुर्ब्राह्मादिषु चतुर्ष्वपि  ।
दुहितॄणां प्रसूता चेच्छेषेषु पितृगामि तत् ॥ २.१४५ ॥

दत्त्वा कन्यां हरन् दण्ड्यो व्ययं दद्याच्च सोदयम्  ।
मृतायां दत्तमादद्यात्परिशोध्योभयव्ययम्  ॥ २.१४६ ॥

दुर्भिक्षे धर्मकार्ये च व्याधौ संप्रतिरोधके  ।
गृहीतं स्त्रीधनं भर्ता न स्त्रियै दातुमर्हति  ॥ २.१४७ ॥

अधिविन्नस्त्रियै दद्यादाधिवेदनिकं समम्  ।
न दत्तं स्त्रीधनं यस्यै दत्ते त्वर्धं प्रकल्पयेत् ॥ २.१४८ ॥

विभागनिह्नवे ज्ञाति- बन्धुसाक्ष्यभिलेखितैः  ।
विभागभावना ज्ञेया गृहक्षेत्रैश्च यौतकैः  ॥ २.१४९ ॥



[९. सीमाविवादप्रकरणम्]

सींनो विवादे क्षेत्रस्य सामन्ताः स्थविरादयः  ।
गोपाः सीमाकृषाणा ये सर्वे च वनगोचराः  ॥ २.१५० ॥

नयेयुरेते सीमानं स्थलाङ्गारतुषद्रुमैः  ।
सेतुवल्मीकनिंनास्थि- चैत्याद्यैरुपलक्षिताम्  ॥ २.१५१ ॥

सामन्ता वा समग्रामाश्चत्वारोऽष्टौ दशापि वा  ।
रक्तस्रग्वसनाः सीमां नयेयुः क्षितिधारिणः  ॥ २.१५२ ॥

अनृते तु पृथग्दण्ड्या राज्ञा मध्यमसाहसम्  ।
अभावे ज्ञातृचिह्नानां राजा सींनः प्रवर्तिता  ॥ २.१५३ ॥

आरामायतनग्राम- निपानोद्यानवेश्मसु  ।
एष एव विधिर्ज्ञेयो वर्षाम्बुप्रवहादिषु  ॥ २.१५४ ॥

मर्यादायाः प्रभेदे च सीमातिक्रमणे तथा  ।
क्षेत्रस्य हरणे दण्डा अधमोत्तममध्यमाः  ॥ २.१५५ ॥

न निषेध्योऽल्पबाधस्तु सेतुः कल्याणकारकः  ।
परभूमिं हरन् कूपः स्वल्पक्षेत्रोबहूदकः  ॥ २.१५६ ॥

स्वामिने योऽनिवेद्यैव क्षेत्रे सेतुं प्रवर्तयेत् ।
उत्पन्ने स्वामिनो भोगस्तदभावे महीपतेः  ॥ २.१५७ ॥

फालाहतमपि क्षेत्रं न कुर्याद्यो न कारयेत् ।
स प्रदाप्यः कृष्टफलं क्षेत्रमन्येन कारयेत् ॥ २.१५८ ॥


[१०. स्वामिपालविवादप्रकरणम्]

माषानष्टौ तु महिषी सस्यघातस्य कारिणी  ।
दण्डनीया तदर्धं तु गौस्तदर्धमजाविकम्  ॥ २.१५९ ॥

भक्षयित्वोपविष्टानां यथोक्ताद्द्विगुणो दमः  ।
सममेषां विवीतेऽपि खरोष्ट्रं महिषीसमम्  ॥ २.१६० ॥

यावत्सस्यं विनश्येत्तु तावत्स्यात्क्षेत्रिणः फलम्  ।
गोपस्ताड्यश्च गोमी तु पूर्वोक्तं दण्डमर्हति  ॥ २.१६१ ॥

पथि ग्रामविवीतान्ते क्षेत्रे दोषो न विद्यते  ।
अकामतः कामचारे चौरवद्दण्डमर्हति  ॥ २.१६२ ॥

महोक्षोत्सृष्टपशवः सूतिकागन्तुकादयः  ।
पालो येषां न ते मोच्या दैवराजपरिप्लुताः  ॥ २.१६३ ॥

यथार्पितान् पशून् गोपः सायं प्रत्यर्पयेत्तथा  ।
प्रमादमृतनष्टांश्च प्रदाप्यः कृतवेतनः  ॥ २.१६४ ॥

पालदोषविनाशे तु पाले दण्डो विधीयते  ।
अर्धत्रयोदशपणः स्वामिनो द्रव्यमेव च  ॥ २.१६५ ॥

ग्राम्येच्छया गोप्रचारो भूमिराजवशेन वा  ।
द्विजस्तृणैधःपुष्पाणि सर्वतः सर्वदा हरेत् ॥ २.१६६ ॥

धनुःशतं परीणाहो ग्रामे क्षेत्रान्तरं भवेत् ।
द्वे शते खर्वटस्य स्यान्नगरस्य चतुःशतम्  ॥ २.१६७ ॥



[११. अस्वामिविक्रयप्रकरणम्]

स्वं लभेतान्यविक्रीतं क्रेतुर्दोषोऽप्रकाशिते  ।
हीनाद्रहो हीनमूल्ये वेलाहीने च तस्करः  ॥ २.१६८ ॥

नष्टापहृतमासाद्य हर्तारं ग्राहयेन्नरम्  ।
देशकालातिपत्तौ च गृहीत्वा स्वयमर्पयेत् ॥ २.१६९ ॥

विक्रेतुर्दर्शनाच्छुद्धिः स्वामी द्रव्यं नृपो दमम्  ।
क्रेता मूल्यमवाप्नोति तस्माद्यस्तस्य विक्रयी  ॥ २.१७० ॥

आगमेनोपभोगेन नष्टं भाव्यमतोऽन्यथा  ।
पञ्चबन्धो दमस्तस्य राज्ञे तेनाविभाविते  ॥ २.१७१ ॥

हृतं प्रनष्टं यो द्रव्यं परहस्तादवाप्नुयात् ।
अनिवेद्य नृपे दण्ड्यः स तु षण्णवतिं पणान्  ॥ २.१७२ ॥

शौल्किकैः स्थानपालैर्वा नष्टापहृतमाहृतम्  ।
अर्वाक्संवत्सरात्स्वामी हरेत परतो नृपः  ॥ २.१७३ ॥

पणानेकशफे दद्याच्चतुरः पञ्च मानुषे  ।
महिषोष्ट्रगवां द्वौ द्वौ पादं पादमजाविके  ॥ २.१७४ ॥



[१२. दत्ताप्रदानिकप्रकरणम्]

स्वं कुटुम्बाविरोधेन देयं दारसुतादृते  ।
नान्वये सति सर्वस्वं यच्चान्यस्मै प्रतिश्रुतम्  ॥ २.१७५ ॥

प्रतिग्रहः प्रकाशः स्यात्स्थावरस्य विशेषतः  ।
देयं प्रतिश्रुतं चैव दत्त्वा नापहरेत्पुनः  ॥ २.१७६ ॥



[१३. क्रीतानुशयप्रकरणम्]

दशैकपञ्चसप्ताह- मासत्र्यहार्धमासिकम्  ।
बीजायोवाह्यरत्नस्त्री- दोह्यपुंसां परीक्षणम्  ॥ २.१७७ ॥

अग्नौ सुवर्णमक्षीणं रजते द्विपलं शते  ।
अष्टौ त्रपुणि सीसे च ताम्रे पञ्च दशायसि  ॥ २.१७८ ॥

शते दशपला वृद्धिरौर्णे कार्पाससौत्रिके  ।
मध्ये पञ्चपला वृद्धिः सूक्ष्मे तु त्रिपला मता  ॥ २.१७९ ॥

कार्मिके रोमबद्धे च त्रिंशद्भागः क्षयो मतः  ।
न क्षयो न च वृद्धिश्च कौशेये वाल्कलेषु च  ॥ २.१८० ॥

देशं कालं च भोगं च ज्ञात्वा नष्टे बलाबलम्  ।
द्रव्याणां कुशला ब्रूयुर्यत्तद्दाप्यमसंशयम्  ॥ २.१८१ ॥



[१४. अभ्युपेत्याशुश्रूषाप्रकरणम्]

बलाद्दासीकृतश्चौरैर्विक्रीतश्चापि मुच्यते  ।
स्वामिप्राणप्रदो भक्त- त्यागात्तन्निष्क्रयादपि  ॥ २.१८२ ॥

प्रव्रज्यावसितो राज्ञो दास आमरणान्तिकम्  ।
वर्णानामानुलोम्येन दास्यं न प्रतिलोमतः  ॥ २.१८३ ॥

कृतशिल्पोऽपि निवसेत्कृतकालं गुरोर्गृहे  ।
अन्तेवासी गुरुप्राप्त- भोजनस्तत्फलप्रदः  ॥ २.१८४ ॥



[१५. संविद्व्यतिक्रमप्रकरणम्]

राजा कृत्वा पुरे स्थानं ब्राह्मणान्न्यस्य तत्र तु  ।
त्रैविद्यं वृत्तिमद्ब्रूयात्स्वधर्मः पाल्यतामिति  ॥ २.१८५ ॥

निजधर्माविरोधेन यस्तु समयिको भवेत् ।
सोऽपि यत्नेन संरक्ष्यो धर्मो राजकृतश्च यः  ॥ २.१८६ ॥

गणद्रव्यं हरेद्यस्तु संविदं लङ्घयेच्च यः  ।
सर्वस्वहरणं कृत्वा तं राष्ट्राद्विप्रवासयेत् ॥ २.१८७ ॥

कर्तव्यं वचनं सर्वैः समूहहितवादिनाम्  ।
यस्तत्र विपरीतः स्यात्स दाप्यः प्रथमं दमम्  ॥ २.१८८ ॥

समूहकार्य आयातान् कृतकार्यान् विसर्जयेत् ।
स दानमानसत्कारैः पूजयित्वा महीपतिः  ॥ २.१८९ ॥

समूहकार्यप्रहितो यल्लभेत तदर्पयेत् ।
एकादशगुणं दाप्यो यद्यसौ नार्पयेत्स्वयम्  ॥ २.१९० ॥

धर्मज्ञाः शुचयोऽलुब्धा भवेयुः कार्यचिन्तकाः  ।
कर्तव्यं वचनं तेषां समूहहितवादिनाम्  ॥ २.१९१ ॥

श्रेणिनैगमपाखण्ड- गणानामप्ययं विधिः  ।
भेदं चैषां नृपो रक्षेत्पूर्ववृत्तिं च पालयेत् ॥ २.१९२ ॥



[१६. वेतनादानप्रकरणम्]

गृहीतवेतनः कर्म त्यजन् द्विगुणमावहेत् ।
अगृहीते समं दाप्यो भृत्यै रक्ष्य उपस्करः  ॥ २.१९३ ॥

दाप्यस्तु दशमं भागं वाणिज्यपशुसस्यतः  ।
अनिश्चित्य भृतिं यस्तु कारयेत्स महीक्षिता  ॥ २.१९४ ॥

देशं कालं च योऽतीयाल्लाभं कुर्याच्च योऽन्यथा  ।
तत्र स्यात्स्वामिनश्छन्दोऽधिकं देयं कृतेऽधिके  ॥ २.१९५ ॥

यो यावत्कुरुते कर्म तावत्तस्य तु वेतनम्  ।
उभयोरप्यसाध्यं चेत्साध्ये कुर्याद्यथाश्रुतम्  ॥ २.१९६ ॥

अराजदैविकं नष्टं भाण्डं दाप्यस्तु वाहकः  ।
प्रस्थानविघ्नकृच्चैव प्रदाप्यो द्विगुणां भृतिम्  ॥ २.१९७ ॥

प्रक्रान्ते सप्तमं भागं चतुर्थं पथि संत्यजन्  ।
भृतिमर्धपथे सर्वां प्रदाप्यस्त्याजकोऽपि च  ॥ २.१९८ ॥



[१७. द्यूतसमाह्वयप्रकरणम्]

ग्लहे शतिकवृद्धेस्तु सभिकः पञ्चकं शतम्  ।
गृह्णीयाद्धूर्तकितवादितराद्दशकं शतम्  ॥ २.१९९ ॥

स सम्यक्पालितो दद्याद्राज्ञे भागं यथाकृतम्  ।
जितमुद्ग्राहयेज्जेत्रे दद्यात्सत्यं वचः क्षमी  ॥ २.२०० ॥

प्राप्ते नृपतिना भागे प्रसिद्धे धूर्तमण्डले  ।
जितं ससभिके स्थाने दापयेदन्यथा न तु  ॥ २.२०१ ॥

द्रष्टारो व्यवहाराणां साक्षिणश्च त एव हि  ।
राज्ञा सचिह्नं निर्वास्याः कूटाक्षोपधिदेविनः  ॥ २.२०२ ॥

द्यूतमेकमुखं कार्यं तस्करज्ञानकारणात् ।
एष एव विधिर्ज्ञेयः प्राणिद्यूते समाह्वये  ॥ २.२०३ ॥



[१८. वाक्पारुष्यप्रकरणम्]
सत्यासत्यान्यथास्तोत्रैर्न्यूनाङ्गेन्द्रियरोगिणाम्  ।
क्षेपं करोति चेद्दण्ड्यः पणानर्धत्रयोदशान्  ॥ २.२०४ ॥

अभिगन्तास्मि भगिनीं मातरं वा तवेति ह  ।
शपन्तं दापयेद्राजा पञ्चविंशतिकं दमम्  ॥ २.२०५ ॥

अर्धोऽधर्मेषु द्विगुणः परस्त्रीषूत्तमेषु च  ।
दण्डप्रणयनं कार्यं वर्णजात्युत्तराधरैः  ॥ २.२०६ ॥

प्रातिलोम्यापवादेषु द्विगुणत्रिगुणा दमाः  ।
वर्णानामानुलोम्येन तस्मादर्धार्धहानितः  ॥ २.२०७ ॥

बाहुग्रीवानेत्रसक्थि- विनाशे वाचिके दमः  ।
सत्यस्तदर्धिकः पाद- नासाकर्णकरादिषु  ॥ २.२०८ ॥

अशक्तस्तु वदन्नेवं दण्डनीयः पणान् दश  ।
तथा शक्तः प्रतिभुवं दाप्यः क्षेमाय तस्य तु  ॥ २.२०९ ॥

पतनीयकृते क्षेपे दण्डो मध्यमसाहसः  ।
उपपातकयुक्ते तु दाप्यः प्रथमसाहसम्  ॥ २.२१० ॥

त्रैविद्यनृपदेवानां क्षेप उत्तमसाहसः  ।
मध्यमो जातिपूगानां प्रथमो ग्रामदेशयोः  ॥ २.२११ ॥



[१९. दण्डपारुष्यप्रकरणम्]

असाक्षिकहते चिह्नैर्युक्तिभिश्चागमेन च  ।
द्रष्टव्यो व्यवहारस्तु कूटचिह्नकृतो भयात् ॥ २.२१२ ॥

भस्मपङ्करजःस्पर्शे दण्डो दशपणः स्मृतः  ।
अमेध्यपार्ष्णिनिष्ठ्यूत- स्पर्शने द्विगुणस्ततः  ॥ २.२१३ ॥

समेष्वेवं परस्त्रीषु द्विगुणस्तूत्तमेषु च  ।
हीनेष्वर्धदमो मोह- मदादिभिरदण्डनम्  ॥ २.२१४ ॥

विप्रपीडाकरं छेद्यमङ्गमब्राह्मणस्य तु  ।
उद्गूर्णे प्रथमो दण्डः संस्पर्शे तु तदर्धिकः  ॥ २.२१५ ॥

उद्गूर्णे हस्तपादे तु दशविंशतिकौ दमौ  ।
परस्परं तु सर्वेषां शस्त्रे मध्यमसाहसः  ॥ २.२१६ ॥

पादकेशांशुककरोल्- लुञ्चनेषु पणान् दश  ।
पीडाकर्षांशुकावेष्ट- पादाध्यासे शतं दमः  ॥ २.२१७ ॥

शोणितेन विना दुःखं कुर्वन् काष्ठादिभिर्नरः  ।
द्वात्रिंशतं पणान् दण्ड्यो द्विगुणं दर्शनेऽसृजः  ॥ २.२१८ ॥

करपाददतो भङ्गे छेदने कर्णनासयोः  ।
मध्यो दण्डो व्रणोद्भेदे मृतकल्पहते तथा  ॥ २.२१९ ॥

चेष्टाभोजनवाग्रोधे नेत्रादिप्रतिभेदने  ।
कन्धराबाहुसक्थ्नां च भङ्गे मध्यमसाहसः  ॥ २.२२० ॥

एकं घ्नतां बहूनां च यथोक्ताद्द्विगुणो दमः  ।
कलहापहृतं देयं दण्डश्च द्विगुणस्ततः  ॥ २.२२१ ॥

दुःखमुत्पादयेद्यस्तु स समुत्थानजं व्ययम्  ।
दाप्यो दण्डं च यो यस्मिन् कलहे समुदाहृतः  ॥ २.२२२ ॥

अभिघाते तथा छेदे भेदे कुड्यावपातने  ।
पणान् दाप्यः पञ्च दश विंशतिं तद्व्ययं तथा  ॥ २.२२३ ॥

दुःखोत्पादि गृहे द्रव्यं क्षिपन् प्राणहरं तथा  ।
षोडशाद्यः पणान् दाप्यो द्वितीयो मध्यमं दमम्  ॥ २.२२४ ॥

दुःखे च शोणितोत्पादे शाखाङ्गच्छेदने तथा  ।
दण्डः क्षुद्रपशूनां तु द्विपणप्रभृतिः क्रमात् ॥ २.२२५ ॥

लिङ्गस्य छेदने मृत्यौ मध्यमो मूल्यमेव च  ।
महापशूनामेतेषु स्थानेषु द्विगुणो दमः  ॥ २.२२६ ॥

प्ररोहिशाखिनां शाखा- स्कन्धसर्वविदारणे  ।
उपजीव्यद्रुमाणां च विंशतेर्द्विगुणो दमः  ॥ २.२२७ ॥

चैत्यश्मशानसीमासु पुण्यस्थाने सुरालये  ।
जातद्रुमाणां द्विगुणो दमो वृक्षे च विश्रुते  ॥ २.२२८ ॥

गुल्मगुच्छक्षुपलता- प्रतानौषधिवीरुधाम्  ।
पूर्वस्मृतादर्धदण्डः स्थानेषूक्तेषु कर्तने  ॥ २.२२९ ॥



[२०. साहसप्रकरणम्]

सामान्यद्रव्यप्रसभ- हरणात्साहसं स्मृतम्  ।
तन्मूल्याद्द्विगुणो दण्डो निह्नवे तु चतुर्गुणः  ॥ २.२३० ॥

यः साहसं कारयति स दाप्यो द्विगुणं दमम्  ।
यश्चैवमुक्त्वाहं दाता कारयेत्स चतुर्गुणम्  ॥ २.२३१ ॥

अर्घ्याक्षेपातिक्रमकृद्भ्रातृभार्याप्रहारकः  ।
संदिष्टस्याप्रदाता च समुद्रगृहभेदकृत् ॥ २.२३२ ॥

सामन्तकुलिकादीनामपकारस्य कारकः  ।
पञ्चाशत्पणिको दण्ड एषामिति विनिश्चयः  ॥ २.२३३ ॥

स्वच्छन्दविधवागामी विक्रुष्टेऽनभिधावकः  ।
अकारणे च विक्रोष्टा चण्डालश्चोत्तमान् स्पृशेत् ॥ २.२३४ ॥

शूद्रप्रव्रजितानां च दैवे पित्र्ये च भोजकः  ।
अयुक्तं शपथं कुर्वन्नयोग्यो योग्यकर्मकृत् ॥ २.२३५ ॥

वृषक्षुद्रपशूनां च पुंस्त्वस्य प्रतिघातकृत् ।
साधारणस्यापलापी दासीगर्भविनाशकृत् ॥ २.२३६ ॥

पितृपुत्रस्वसृभातृ- दंपत्याचार्यशिष्यकाः  ।
एषामपतितान्योन्य- त्यागी च शतदण्डभाक् ॥ २.२३७ ॥

वसानस्त्रीन् पणान् दण्ड्यो नेजकस्तु परांशुकम्  ।
विक्रयावक्रयाधानयाचितेषु पणान् दश  ॥ २.२३८ ॥
पितापुत्रविरोधे तु साक्षिणां त्रिपणो दमः  ।
अन्तरे च तयोर्यः स्यात्तस्याप्यष्टगुणो दमः  ॥ २.२३९ ॥

तुलाशासनमानानां कूटकृन्नाणकस्य च  ।
एभिश्च व्यवहर्ता यः स दाप्यो दममुत्तमम्  ॥ २.२४० ॥

अकूटं कूटकं ब्रूते कूटं यश्चाप्यकूटकम्  ।
स नाणकपरीक्षी तु दाप्य उत्तमसाहसम्  ॥ २.२४१ ॥

भिषङ्मिथ्याचरन् दण्ड्यस्तिर्यक्षु प्रथमं दमम्  ।
मानुषे मध्यमं राज- पुरुषेषूत्तमं दमम्  ॥ २.२४२ ॥

अबन्ध्यं यश्च बध्नाति बद्धं यश्च प्रमुञ्चति  ।
अप्राप्तव्यवहारं च स दाप्यो दममुत्तमम्  ॥ २.२४३ ॥

मानेन तुलया वापि योऽंशमष्टमकं हरेत् ।
दण्डं स दाप्यो द्विशतं वृद्धौ हानौ च कल्पितम्  ॥ २.२४४ ॥

भेषजस्नेहलवण- गन्धधान्यगुडादिषु  ।
पण्येषु प्रक्षिपन् हीनं पणान् दाप्यस्तु षोडश  ॥ २.२४५ ॥

मृच्चर्ममणिसूत्रायः- काष्ठवल्कलवाससाम्  ।
अजातौ जातिकरणे विक्रेयाष्टगुणो दमः  ॥ २.२४६ ॥

समुद्गपरिवर्तं च सारभाण्डं च कृत्रिमम्  ।
आधानं विक्रयं वापि नयतो दण्डकल्पना  ॥ २.२४७ ॥

भिन्ने पणे च पञ्चाशत्- पणे तु शतमुच्यते  ।
द्विपणे द्विशतो दण्डो मूल्यवृद्धौ च वृद्धिमान्  ॥ २.२४८ ॥

संभूय कुर्वतामर्घं संबाधं कारुशिल्पिनाम्  ।
अर्घस्य ह्रासं वृद्धिं वा जानतो दम उत्तमः  ॥ २.२४९ ॥

संभूय वणिजां पण्यमनर्घेणोपरुन्धताम्  ।
विक्रीणतां वा विहितो दण्ड उत्तमसाहसः  ॥ २.२५० ॥

राजनि स्थाप्यते योऽर्घः प्रत्यहं तेन विक्रयः  ।
क्रयो वा निःस्रवस्तस्माद्वणिजां लाभकृत्स्मृतः  ॥ २.२५१ ॥

स्वदेशपण्ये तु शतं वणिग्गृह्णीत पञ्चकम्  ।
दशकं पारदेश्ये तु यः सद्यः क्रयविक्रयी  ॥ २.२५२ ॥

पण्यस्योपरि संस्थाप्य व्ययं पण्यसमुद्भवम्  ।
अर्घोऽनुग्रहकृत्कार्यः क्रेतुर्विक्रेतुरेव च  ॥ २.२५३ ॥



[२१. विक्रीयासंप्रदानप्रकरणम्]

गृहीतमूल्यं यः पण्यं क्रेतुर्नैव प्रयच्छति  ।
सोदयं तस्य दाप्योऽसौ दिग्लाभं वा दिगागते  ॥ २.२५४ ॥

विक्रीतमपि विक्रेयं पूर्वक्रेतर्यगृह्णति  ।
हानिश्चेत्क्रेतृदोषेण क्रेतुरेव हि सा भवेत् ॥ २.२५५ ॥

राजदैवोपघातेन पण्ये दोषमुपागते  ।
हानिर्विक्रेतुरेवासौ याचितस्याप्रयच्छतः  ॥ २.२५६ ॥

अन्यहस्ते च विक्रीय दुष्टं वादुष्टवद्यदि  ।
विक्रीणीते दमस्तत्र मूल्यात्तु द्विगुणो भवेत् ॥ २.२५७ ॥

क्षयं वृद्धिं च वणिजा पण्यानामविजानता  ।
क्रीत्वा नानुशयः कार्यः कुर्वन् षड्भागदण्डभाक् ॥ २.२५८ ॥



[२२ संभूयसमुत्थानप्रकरणम्]

समवायेन वणिजां लाभार्थं कर्म कुर्वताम्  ।
लाभालाभौ यथाद्रव्यं यथा वा संविदा कृतौ  ॥ २.२५९ ॥

प्रतिषिद्धमनादिष्टं प्रमादाद्यच्च नाशितम्  ।
स तद्दद्याद्विप्लवाच्च रक्षिताद्दशमांशभाक् ॥ २.२६० ॥

अर्घप्रक्षेपणाद्विंशं भागं शुल्कं नृपो हरेत् ।
व्यासिद्धं राजयोग्यं च विक्रीतं राजगामि तत् ॥ २.२६१ ॥

मिथ्या वदन् परीमाणं शुल्कस्थानादपासरन्  ।
दाप्यस्त्वष्टगुणं यश्च सव्याजक्रयविक्रयी  ॥ २.२६२ ॥

तरिकः स्थलजं शुल्कं गृह्णन् दाप्यः पणान् दश  ।
ब्राह्मणप्रातिवेश्यानामेतदेवानिमन्त्रणे  ॥ २.२६३ ॥

देशान्तरगते प्रेते द्रव्यं दायादबान्धवाः  ।
ज्ञातयो वा हरेयुस्तद्- आगतास्तैर्विना नृपः  ॥ २.२६४ ॥

जिह्मं त्यजेयुर्निर्लाभमशक्तोऽन्येन कारयेत् ।
अनेन विधिराख्यात ऋत्विक्कर्षककर्मिणाम्  ॥ २.२६५ ॥



[२३ स्तेयप्रकरणम्]

ग्राहकैर्गृह्यते चौरो लोप्त्रेणाथ पदेन वा  ।
पूर्वकर्मापराधी च तथा चाशुद्धवासकः  ॥ २.२६६ ॥

अन्येऽपि शङ्कया ग्राह्या जातिनामादिनिह्नवैः  ।
द्यूतस्त्रीपानसक्ताश्च शुष्कभिन्नमुखस्वराः  ॥ २.२६७ ॥

परद्रव्यगृहाणां च पृच्छका गूढचारिणः  ।
निराया व्ययवन्तश्च विनष्टद्रव्यविक्रयाः  ॥ २.२६८ ॥

गृहीतः शङ्कया चौर्ये नात्मानं चेद्विशोधयेत् ।
दापयित्वा हृतं द्रव्यं चौरदण्डेन दण्डयेत् ॥ २.२६९ ॥

चौरं प्रदाप्यापहृतं घातयेद्विविधैर्वधैः  ।
सचिह्नं ब्राह्मणं कृत्वा स्वराष्ट्राद्विप्रवासयेत् ॥ २.२७० ॥

घातितेऽपहृते दोषो ग्रामभर्तुरनिर्गते  ।
विवीतभर्तुस्तु पथि चौरोद्धर्तुरवीतके  ॥ २.२७१ ॥

स्वसींनि दद्याद्ग्रामस्तु पदं वा यत्र गच्छति  ।
पञ्चग्रामी बहिः क्रोशाद्दशग्राम्यथ वा पुनः  ॥ २.२७२ ॥

बन्दिग्राहांस्तथा वाजि- कुञ्जराणां च हारिणः  ।
प्रसह्यघातिनश्चैव शूलानारोपयेन्नरान्  ॥ २.२७३ ॥

उत्क्षेपकग्रन्थिभेदौ करसंदंशहीनकौ  ।
कार्यौ द्वितीयापराधे करपादैकहीनकौ  ॥ २.२७४ ॥

क्षुद्रमध्यमहाद्रव्य- हरणे सारतो दमः  ।
देशकालवयःशक्ति संचिन्त्यं दण्डकर्मणि  ॥ २.२७५ ॥

भक्तावकाशाग्न्युदक- मन्त्रोपकरणव्ययान्  ।
दत्त्वा चौरस्य वा हन्तुर्जानतो दम उत्तमः  ॥ २.२७६ ॥

शस्त्रावपाते गर्भस्य पातने चोत्तमो दमः  ।
उत्तमो वाधमो वापि पुरुषस्त्रीप्रमापणे  ॥ २.२७७ ॥

विप्रदुष्टां स्त्रियं चैव पुरुषघ्नीमगर्भिणीम्  ।
सेतुभेदकरीं चाप्सु शिलां बद्ध्वा प्रवेशयेत् ॥ २.२७८ ॥

विषाग्निदां पतिगुरु- निजापत्यप्रमापणीम्  ।
विकर्णकरनासौष्ठीं कृत्वा गोभिः प्रमापयेत् ॥ २.२७९ ॥

अविज्ञातहतस्याशु कलहं सुतबान्धवाः  ।
प्रष्टव्या योषितश्चास्य परपुंसि रताः पृथक् ॥ २.२८० ॥

स्त्रीद्रव्यवृत्तिकामो वा केन वायं गतः सह  ।
मृत्युदेशसमासन्नं पृच्छेद्वापि जनं शनैः  ॥ २.२८१ ॥

क्षेत्रवेश्मवनग्राम- विवीतखलदाहकाः  ।
राजपत्न्यभिगामी च दग्धव्यास्तु कटाग्निना  ॥ २.२८२ ॥



[२४ स्त्रीसंग्रहणप्रकरणम्]

पुमान् संग्रहणे ग्राह्यः केशाकेशि परस्त्रिया  ।
सद्यो वा कामजैश्चिह्नैः प्रतिपत्तौ द्वयोस्तथा  ॥ २.२८३ ॥

नीवीस्तनप्रावरण- सक्थिकेशावमर्शनम्  ।
अदेशकालसंभाषं सहैकासनमेव च  ॥ २.२८४ ॥

स्त्री निषेधे शतं दद्याद्द्विशतं तु दमं पुमान्  ।
प्रतिषेधे तयोर्दण्डो यथा संग्रहणे तथा  ॥ २.२८५ ॥

सजातावुत्तमो दण्ड आनुलोम्ये तु मध्यमः  ।
प्रातिलोम्ये वधः पुंसो नार्याः कर्णादिकर्तनम्  ॥ २.२८६ ॥

अलंकृतां हरन् कन्यामुत्तमं ह्यन्यथाधमम्  ।
दण्डं दद्यात्सवर्णासु प्रातिलोम्ये वधः स्मृतः  ॥ २.२८७ ॥

सकामास्वनुलोमासु न दोषस्त्वन्यथा दमः  ।
दूषणे तु करच्छेद उत्तमायां वधस्तथा  ॥ २.२८८ ॥

शतं स्त्रीदूषणे दद्याद्द्वे तु मिथ्याभिशंसने  ।
पशून् गच्छन् शतं दाप्यो हीनां स्त्रीं गां च मध्यमम्  ॥ २.२८९ ॥
अवरुद्धासु दासीसु भुजिष्यासु तथैव च  ।
गम्यास्वपि पुमान् दाप्यः पञ्चाशत्पणिकं दमम्  ॥ २.२९० ॥

प्रसह्य दास्यभिगमे दण्डो दशपणः स्मृतः  ।
बहूनां यद्यकामासौ चतुर्विंशतिकः पृथक् ॥ २.२९१ ॥

गृहीतवेतना वेश्या नेच्छन्ती द्विगुणं वहेत् ।
अगृहीते समं दाप्यः पुमानप्येवमेव हि  ॥ २.२९२ ॥

अयोनौ गच्छतो योषां पुरुषं वाभिमेहतः  ।
चतुर्विंशतिको दण्डस्तथा प्रव्रजितागमे  ॥ २.२९३ ॥

अन्त्याभिगमने त्वङ्क्यः कुबन्धेन प्रवासयेत् ।
शूद्रस्तथान्त्य एव स्यादन्त्यस्यार्यागमे वधः  ॥ २.२९४ ॥



[२५ प्रकीर्णकप्रकरणम्]

ऊनं वाभ्यधिकं वापि लिखेद्यो राजशासनम्  ।
पारदारिकचौरं वा मुञ्चतो दण्ड उत्तमः  ॥ २.२९५ ॥

अभक्ष्येण द्विजं दूष्यो दण्ड्य उत्तमसाहसम्  ।
मध्यमं क्षत्रियं वैश्यं प्रथमं शूद्रमर्धिकम्  ॥ २.२९६ ॥

कूटस्वर्णव्यवहारी विमांसस्य च विक्रयी  ।
त्र्यङ्गहीनस्तु कर्तव्यो दाप्यश्चोत्तमसाहसम्  ॥ २.२९७ ॥

चतुष्पादकृतो दोषो नापेहीति प्रजल्पतः  ।
काष्ठलोष्टेषुपाषाण- बाहुयुग्यकृतस्तथा  ॥ २.२९८ ॥

छिन्ननस्येन यानेन तथा भग्नयुगादिना  ।
पश्चाच्चैवापसरता हिंसने स्वाम्यदोषभाक् ॥ २.२९९ ॥

शक्तोऽप्यमोक्षयन् स्वामी दंष्ट्रिणां शृङ्गिणां तथा  ।
प्रथमं साहसं दद्याद्विक्रुष्टे द्विगुणं तथा  ॥ २.३०० ॥

जारं चौरेत्यभिवदन् दाप्यः पञ्चशतं दमम्  ।
उपजीव्य धनं मुञ्चंस्तदेवाष्टगुणीकृतम्  ॥ २.३०१ ॥

राज्ञोऽनिष्टप्रवक्तारं तस्यैवाक्रोशकारिणम्  ।
तन्मन्त्रस्य च भेत्तारं छित्त्वा जिह्वां प्रवासयेत् ॥ २.३०२ ॥

मृताङ्गलग्नविक्रेतुर्गुरोस्ताडयितुस्तथा  ।
राजयानासनारोढुर्दण्ड उत्तमसाहसः  ॥ २.३०३ ॥

द्विनेत्रभेदिनो राज- द्विष्टादेशकृतस्तथा  ।
विप्रत्वेन च शूद्रस्य जीवतोऽष्टशतो दमः  ॥ २.३०४ ॥

दुर्दृष्टांस्तु पुनर्दृष्ट्वा व्यवहारान्नृपेण तु  ।
सभ्याः सजयिनो दण्ड्या विवादाद्द्विगुणं दमम्  ॥ २.३०५ ॥

यो मन्येताजितोऽस्मीति न्यायेनापि पराजितः  ।
तमायान्तं पुनर्जित्वा दापयेद्द्विगुणं दमम्  ॥ २.३०६ ॥

राज्ञान्यायेन यो दण्डो गृहीतो वरुणाय तम्  ।
निवेद्य दद्याद्विप्रेभ्यः स्वयं त्रिंशद्गुणीकृतम्  ॥ २.३०७ ॥

[Eन्दोf थे व्यवहाराध्याय]



[ईईई. प्रायश्चित्ताध्यायह्]

[१. आशौचप्रकरणम्]

ऊनद्विवर्षं निखनेन्न कुर्यादुदकं ततः  ।
आश्मशानादनुव्रज्य इतरो ज्ञातिभिर्वृतः  ॥ ३.१ ॥

यमसूक्तं तथा गाथा जपद्भिर्लौकिकाग्निना  ।
स दग्धव्य उपेतश्चेदाहिताग्न्यावृतार्थवत् ॥ ३.२ ॥

सप्तमाद्दशमाद्वापि ज्ञातयोऽभ्युपयन्त्यपः  ।
अप नः शोशुचदघमनेन पितृदिङ्मुखाः  ॥ ३.३ ॥

एवं मातामहाचार्य- प्रेतानामुदकक्रिया  ।
कामोदकं सखिप्रत्ता- स्वस्रीयश्वशुरर्त्विजाम्  ॥ ३.४ ॥

सकृत्प्रसिञ्चन्त्युदकं नामगोत्रेण वाग्यताः  ।
न ब्रह्मचारिणः कुर्युरुदकं पतितास्तथा  ॥ ३.५ ॥

पाखण्ड्यनाश्रिताः स्तेना भर्तृघ्न्यः कामगादिकाः  ।
सुराप्य आत्मत्यागिन्यो नाशौचोदकभाजनाः  ॥ ३.६ ॥

कृतोदकान् समुत्तीर्णान्मृदुशाद्वलसंस्थितान्  ।
स्नातानपवदेयुस्तानितिहासैः पुरातनैः  ॥ ३.७ ॥

मानुष्ये कदलीस्तम्भ- निःसारे सारमार्गणम्  ।
करोति यः स सम्मूढो जलबुद्बुदसंनिभे  ॥ ३.८ ॥

पञ्चधा संभृतः कायो यदि पञ्चत्वमागतः  ।
कर्मभिः स्वशरीरोत्थैस्तत्र का परिदेवना  ॥ ३.९ ॥

गन्त्री वसुमती नाशमुदधिर्दैवतानि च  ।
फेनप्रख्यः कथं नाशं मर्त्यलोको न यास्यति  ॥ ३.१० ॥

श्लेष्माश्रु बान्धवैर्मुक्तं प्रेतो भुङ्क्ते यतोऽवशः  ।
अतो न रोदितव्यं हि क्रियाः कार्याः स्वशक्तितः  ॥ ३.११ ॥

इति संश्रुत्य गच्छेयुर्गृहं बालपुरःसराः  ।
विदश्य निम्बपत्राणि नियता द्वारि वेश्मनः  ॥ ३.१२ ॥

आचम्याग्न्यादि सलिलं गोमयं गौरसर्षपान्  ।
प्रविशेयुः समालभ्य कृत्वाश्मनि पदं शनैः  ॥ ३.१३ ॥

प्रवेशनादिकं कर्म प्रेतसंस्पर्शिनामपि  ।
इच्छतां तत्क्षणाच्छुद्धिः परेषां स्नानसंयमान्  ॥ ३.१४ ॥

आचार्यपितृउपाध्यायान्निर्हृत्यापि व्रती व्रती  ।
संकटान्नं च नाश्नीयान्न च तैः सह संवसेत् ॥ ३.१५ ॥

क्रीतलब्धाशना भूमौ स्वपेयुस्ते पृथक्क्षितौ  ।
पिण्डयज्ञावृता देयं प्रेतायान्नं दिनत्रयम्  ॥ ३.१६ ॥

जलमेकाहमाकाशे स्थाप्यं क्षीरं च मृन्मये  ।
वैतानाउपासनाः कार्याः क्रियाश्च श्रुतिचोदनात् ॥ ३.१७ ॥

त्रिरात्रं दशरात्रं वा शावमाशौचमिष्यते  ।
ऊनद्विवर्ष उभयोः सूतकं मातुरेव हि  ॥ ३.१८ ॥

पित्रोस्तु सूतकं मातुस्तदसृग्दर्शनाद्ध्रुवम्  ।
तदहर्न प्रदुष्येत पूर्वेषां जन्मकारणात् ॥ ३.१९ ॥

अन्तरा जन्ममरणे शेषाहोभिर्विशुध्यति  ।
गर्भस्रावे मासतुल्या निशाः शुद्धेस्तु कारणम्  ॥ ३.२० ॥

हतानां नृपगोविप्रैरन्वक्षं चात्मघातिनाम्  ।
प्रोषिते कालशेषः स्यात्पूर्णे दत्त्वोदकं शुचिः  ॥ ३.२१ ॥

क्षत्रस्य द्वादशाहानि विशः पञ्चदशैव तु  ।
त्रिंशद्दिनानि शूद्रस्य तदर्धं न्यायवर्तिनः  ॥ ३.२२ ॥

आदन्तजन्मनः सद्या अचूडान्नैशिकी स्मृता  ।
त्रिरात्रमाव्रतादेशाद्दशरात्रमतः परम्  ॥ ३.२३ ॥

अहस्त्वदत्तकन्यासु बालेषु च विशोधनम्  ।
गुर्वन्तेवास्यनूचानमातुलश्रोत्रियेषु च  ॥ ३.२४ ॥

अनौरसेषु पुत्रेषु भार्यास्वन्यगतासु च  ।
निवासराजनि प्रेते तदहः शुद्धिकारणम्  ॥ ३.२५ ॥

ब्राह्मणेनानुगन्तव्यो न शूद्रो न द्विजः क्वचित् ।
अनुगम्याम्भसि स्नात्वा स्पृष्ट्वाग्निं घृतभुक्शुचिः  ॥ ३.२६ ॥

महीपतीनां नाशौचं हतानां विद्युता तथा  ।
गोब्राह्मणार्थं संग्रामे यस्य चेच्छति भूमिपः  ॥ ३.२७ ॥

ऋत्विजां दीक्षितानां च यज्ञियं कर्म कुर्वताम्  ।
सत्रिव्रतिब्रह्मचारि- दातृब्रह्मविदां तथा  ॥ ३.२८ ॥

दाने विवाहे यज्ञे च संग्रामे देशविप्लवे  ।
आपद्यपि हि कष्टायां सद्यः शौचं विधीयते  ॥ ३.२९ ॥

उदक्याशुचिभिः स्नायात्संस्पृष्टस्तैरुपस्पृशेत् ।
अब्लिङ्गानि जपेच्चैव गायत्रीं मनसा सकृत् ॥ ३.३० ॥

कालोऽग्निः कर्म मृद्वायुर्मनो ज्ञानं तपो जलम्  ।
पश्चात्तापो निराहारः सर्वेऽमी शुद्धिहेतवः  ॥ ३.३१ ॥

अकार्यकारिणां दानं वेगो नद्याश्च शुद्धिकृत् ।
शोध्यस्य मृच्च तोयं च संन्यासो वै द्विजन्मनाम्  ॥ ३.३२ ॥

तपो वेदविदां क्षान्तिर्विदुषां वर्ष्मणो जलम्  ।
जपः प्रच्छन्नपानानां मनसः सत्यमुच्यते  ॥ ३.३३ ॥

भूतात्मनस्तपोविद्ये बुद्धेर्ज्ञानं विशोधनम्  ।
क्षेत्रज्ञस्येश्वरज्ञानाद्विशुद्धिः परमा मता  ॥ ३.३४ ॥


[२. आपद्धर्मप्रकरणम्]

क्षात्रेण कर्मणा जीवेद्विशां वाप्यापदि द्विजः  ।
निस्तीर्य तामथात्मानं पावयित्वा न्यसेत्पथि  ॥ ३.३५ ॥

फलोपलक्षौमसोम- मनुष्यापूपवीरुधः  ।
तिलौदनरसक्षारान् दधि क्षीरं घृतं जलम्  ॥ ३.३६ ॥

शस्त्रासवमधूच्छिष्टं मधु लाक्षा च बर्हिषः  ।
मृच्चर्मपुष्पकुतप- केशतक्रविषक्षितिः  ॥ ३.३७ ॥

कौशेयनीललवण- मांसैकशफसीसकान्  ।
शकार्द्रौषधिपिण्याक- पशुगन्धांस्तथैव च  ॥ ३.३८ ॥

वैश्यवृत्त्यापि जीवन्नो विक्रीणीत कदाचन  ।
धर्मार्थं विक्रयं नेयास्तिला धान्येन तत्समाः  ॥ ३.३९ ॥

लाक्षालवणमांसानि पतनीयानि विक्रये  ।
पायो दधि च मद्यं च हीनवर्णकराणि तु  ॥ ३.४० ॥

आपद्गतः संप्रगृह्णन् भुञ्जानो वा यतस्ततः  ।
न लिप्येतैनसा विप्रो ज्वलनार्कसमो हि सः  ॥ ३.४१ ॥

कृषिः शिल्पं भृतिर्विद्या कुसीदं शकटं गिरिः  ।
सेवानूपं नृपो भैक्षमापत्तौ जीवनानि तु  ॥ ३.४२ ॥

बुभुक्षितस्त्र्यहं स्थित्वा धान्यमब्राह्मणाधरेत् ।
प्रतिगृह्य तदाख्येयमभियुक्तेन धर्मतः  ॥ ३.४३ ॥

तस्य वृत्तं कुलं शीलं श्रुतमध्ययनं तपः  ।
ज्ञात्वा राजा कुटुम्बं च धर्म्यां वृत्तिं प्रकल्पयेत् ॥ ३.४४ ॥



[३. वानप्रस्थधर्मप्रकरणम्]

सुतविन्यस्तपत्नीकस्तया वानुगतो वनम्  ।
वानप्रस्थो ब्रह्मचारी साग्निः सोपासनो व्रजेत् ॥ ३.४५ ॥

अफालकृष्तेनाग्नींश्च पितॄन् देवातिथीनपि  ।
भृत्यांश्च तर्पयेत्श्मश्रु- जटालोमभृदात्मवान्  ॥ ३.४६ ॥

अह्नो मासस्य षण्णां वा तथा संवत्सरस्य वा  ।
अर्थस्य संचयं कुर्यात्कृतमाश्वयुजे त्यजेत् ॥ ३.४७ ॥

दान्तस्त्रिषवणस्नायी निवृत्तश्च प्रतिग्रहात् ।
स्वाध्यायवान् दानशीलः सर्वसत्त्वहिते रतः  ॥ ३.४८ ॥

दन्तोलूखलिकः काल- पक्वाशी वाश्मकुट्टकः  ।
श्रौत्रं स्मार्तं फलस्नेहैः कर्म कुर्यात्तथा क्रियाः  ॥ ३.४९ ॥

चान्द्रायणैर्नयेत्कालं कृच्छ्रैर्वा वर्तयेत्सदा  ।
पक्षे गते वाप्यश्नीयान्मासे वाहनि वा गते  ॥ ३.५० ॥

स्वप्याद्भूमौ शुची रात्रौ दिवा संप्रपदैर्नयेत् ।
स्थानासनविहारैर्वा योगाभ्यासेन वा तथा  ॥ ३.५१ ॥

ग्रीष्मे पञ्चाग्निमध्यस्थो वर्षासु स्थण्डिलेशयः  ।
आर्द्रवासास्तु हेमन्ते शक्त्या वापि तपश्चरेत् ॥ ३.५२ ॥

यः कण्टकैर्वितुदति चन्दनैर्यश्च लिंपति  ।
अक्रुद्धोऽपरितुष्टश्च समस्तस्य च तस्य च  ॥ ३.५३ ॥

अग्नीन् वाप्यात्मसात्कृत्वा वृक्षावासो मिताशनः  ।
वानप्रस्थगृहेष्वेव यात्रार्थं भैक्षमाचरेत् ॥ ३.५४ ॥

ग्रामादाहृत्य वा ग्रासानष्टौ भुञ्जीत वाग्यतः  ।
वायुभक्षः प्रागुदीचीं गच्छेद्वावर्ष्मसंक्षयात् ॥ ३.५५ ॥



[४. यतिधर्मप्रकरणम्]

वनाद्गृहाद्वा कृत्वेष्टिं सार्ववेदसदक्षिणाम्  ।
प्राजापत्यां तदन्ते तानग्नीनारोप्य चात्मनि  ॥ ३.५६ ॥

अधीतवेदो जपकृत्पुत्रवानन्नदोऽग्निमान्  ।
शक्त्या च यज्ञकृन्मोक्षे मनः कुर्यात्तु नान्यथा  ॥ ३.५७ ॥

सर्वभूतहितः शान्तस्त्रिदण्डी सकमण्डलुः  ।
एकारामः परिव्रज्य भिक्षार्थी ग्राममाश्रयेत् ॥ ३.५८ ॥

अप्रमत्तश्चरेद्भैक्षं सायाह्नेऽनभिलक्षितः  ।
रहिते भिक्षुकैर्ग्रामे यात्रामात्रमलोलुपः  ॥ ३.५९ ॥

यतिपात्राणि मृद्वेणु- दार्वलाबुमयानि च  ।
सलिलं शुद्धिरेतेषां गोवालैश्चावघर्षणम्  ॥ ३.६० ॥

संनिरुध्येन्द्रियग्रामं रागद्वेषौ प्रहाय च  ।
भयं हित्वा च भूतानाममृतीभवति द्विजः  ॥ ३.६१ ॥

कर्तव्याशयशुद्धिस्तु भिक्षुकेण विशेषतः  ।
ज्ञानोत्पत्तिनिमित्तत्वात्स्वातन्त्र्यकरणाय च  ॥ ३.६२ ॥

अवेक्ष्या गर्भवासाश्च कर्मजा गतयस्तथा  ।
आधयो व्याधयः क्लेशा जरा रूपविपर्ययः  ॥ ३.६३ ॥

भवो जातिसहस्रेषु प्रियाप्रियविपर्ययः  ।
ध्यानयोगेन संपश्येत्सूक्ष्म आत्मात्मनि स्थितः  ॥ ३.६४ ॥

नाश्रमः कारणं धर्मे क्रियमाणो भवेधि सः  ।
अतो यदात्मनोऽपथ्यं परेषां न तदाचरेत् ॥ ३.६५ ॥

सत्यमस्तेयमक्रोधो ह्रीः शौचं धीर्धृतिर्दमः  ।
संयतेन्द्रियता विद्या धर्मः सर्व उदाहृतः  ॥ ३.६६ ॥

निःसरन्ति यथा लोह- पिण्डात्तप्तात्स्फुलिङ्गकाः  ।
सकाशादात्मनस्तद्वदात्मानः प्रभवन्ति हि  ॥ ३.६७ ॥

तत्रात्मा हि स्वयं किंचित्कर्म किंचित्स्वभावतः  ।
करोति किंचिदभ्यासाद्धर्माधर्मोभयात्मकम्  ॥ ३.६८ ॥
निमित्तमक्षरः कर्ता बोद्धा गुणी वशी  ।
अजः शरीरग्रहणात्स जात इति कीर्त्यते  ॥ ३.६९ ॥

सर्गादौ स यथाकाशं वायुं ज्योतिर्जलं महीम्  ।
सृजत्येकोत्तरगुणांस्तथादत्ते भवन्नपि  ॥ ३.७० ॥

आहुत्याप्यायते सूर्यः सूर्याद्वृष्टिरथौषधिः  ।
तदन्नं रसरूपेण शुक्रत्वमधिगच्छति  ॥ ३.७१ ॥

स्त्रीपुंसयोस्तु संयोगे विशुद्धे शुक्रशोणिते  ।
पञ्चधातून् स्वयं षष्ठ आदत्ते युगपत्प्रभुः  ॥ ३.७२ ॥

इन्द्रियाणि मनः प्राणो ज्ञानमायुः सुखं धृतिः  ।
धारणा प्रेरणं दुःखमिच्छाहंकार एव च  ॥ ३.७३ ॥

प्रयत्न आकृतिर्वर्णः स्वरद्वेषौ भवाभवौ  ।
तस्यैतदात्मजं सर्वमनादेरादिमिच्छतः  ॥ ३.७४ ॥

प्रथमे मासि संक्लेद- भूतो धातुविमूर्च्छितः  ।
मास्यर्बुदं द्वितीये तु तृतीयेऽङ्गेन्द्रियैर्युतः  ॥ ३.७५ ॥

आकाशाल्लाघवं सौक्ष्म्यं शब्दं श्रोत्रं बलादिकम्  ।
वायोश्च स्पर्शनं चेष्टां व्यूहनं रौक्ष्यमेव च  ॥ ३.७६ ॥

पित्तात्तु दर्शनं पक्तिमौष्ण्यं रूपं प्रकाशिताम्  ।
रसात्तु रसनं शैत्यं स्नेहं क्लेदं समार्दवम्  ॥ ३.७७ ॥

भूमेर्गन्धं तथा घ्राणं गौरवं मूर्तिमेव च  ।
आत्मा गृह्णात्यजः सर्वं तृतीये स्पन्दते ततः  ॥ ३.७८ ॥

दौहृदस्याप्रदानेन गर्भो दोषमवाप्नुयात् ।
वैरूप्यं मरणं वापि तस्मात्कार्यं प्रियं स्त्रियाः  ॥ ३.७९ ॥

स्थैर्यं चतुर्थे त्वङ्गानां पञ्चमे शोणितोद्भवः  ।
षष्ठे बलस्य वर्णस्य नखरोम्णां च संभवः  ॥ ३.८० ॥

मनश्चैतन्ययुक्तोऽसौ नाडीस्नायुशिरायुतः  ।
सप्तमे चाष्टमे चैव त्वङ्मांसस्मृतिमानपि  ॥ ३.८१ ॥

पुनर्धात्रीं पुनर्घर्ममोजस्तस्य प्रधावति  ।
अष्टमे मास्यतो गर्भो जातः प्राणैर्वियुज्यते  ॥ ३.८२ ॥

नवमे दशमे वापि प्रबलैः सूतिमारुतैः  ।
निःसार्यते बाण इव यन्त्रच्छिद्रेण सज्वरः  ॥ ३.८३ ॥

तस्य षोढा शरीराणि शट्त्वचो धारयन्ति च  ।
सडङ्गानि तथास्थ्नां च सह षष्ट्या शतत्रयम्  ॥ ३.८४ ॥

स्थालैः सह चतुःषष्टिर्दन्ता वै विंशतिर्नखाः  ।
पाणिपादशलाकाश्च तेषां स्थानचतुष्टयम्  ॥ ३.८५ ॥

षष्ट्यङ्गुलीनां द्वे पार्ष्ण्योर्गुल्फेषु च चतुष्टयम्  ।
चत्वार्यरत्निकास्थीनि जङ्घयोस्तावदेव तु  ॥ ३.८६ ॥

द्वे द्वे जानुकपोलोरु- फलकांससमुद्भवे  ।
अक्षतालूषके श्रोणी- फलके च विनिर्दिशेत् ॥ ३.८७ ॥
भगास्थ्येकं तथा पृष्ठे चत्वारिंशच्च पञ्च च  ।
ग्रीवा पञ्चदशास्थिः स्याज्जत्र्वेकैकं तथा हनुः  ॥ ३.८८ ॥

तन्मूले द्वे ललाटाक्षि- गण्डे नासा घनास्थिका  ।
पार्श्वकाः स्थालकैः सार्धमर्बुदैश्च द्विसप्ततिः  ॥ ३.८९ ॥

द्वौ शङ्खकौ कपालानि चत्वारि शिरसस्तथा  ।
उरः सप्तदशास्थीनि पुरुषस्यास्थिसंग्रहः  ॥ ३.९० ॥

गन्धरूपरसस्पर्श- शब्दाश्च विषयाः स्मृताः  ।
नासिका लोचने जिह्वा त्वक्श्रोत्रं च इन्द्रियाणि च  ॥ ३.९१ ॥

हस्तौ पायुरुपस्थं च जिह्वा पादौ च पञ्च वै  ।
कर्मेन्द्रियाणि जानीयान्मनश्चैवोभयात्मकम्  ॥ ३.९२ ॥

नाभिरोजो गुदं शुक्रं शोणितं शङ्खकौ तथा  ।
मूर्धांसकण्ठहृदयं प्राणस्यायतनानि तु  ॥ ३.९३ ॥

वपा वसावहननं नाभिः क्लोम यकृत्प्लिहा  ।
क्षुद्रान्त्रं वृक्ककौ बस्तिः पुरीषाधानमेव च  ॥ ३.९४ ॥

आमाशयोऽथ हृदयं स्थूलान्त्रं गुद एव च  ।
उदरं च गुदौ कोष्ठ्यौ विस्तारोऽयमुदाहृतः  ॥ ३.९५ ॥

कनीनिके चाक्षिकूटे शष्कुली कर्णपत्रकौ  ।
कर्णौ शङ्खौ भ्रुवौ दन्त- वेष्टावोष्ठौ ककुन्दरे  ॥ ३.९६ ॥

वङ्क्षणौ वृषणौ वृक्कौ श्लेष्मसंघातजौ स्तनौ  ।
उपजिह्वास्फिजौ बाहू जङ्घोरुषु च पिण्डिका  ॥ ३.९७ ॥

तालूदरं बस्तिशीर्षं चिबुके गलशुण्डिके  ।
अवटश्चैवमेतानि स्थानान्यत्र शरीरके  ॥ ३.९८ ॥

अक्षिकर्णचतुष्कं च पद्धस्तहृदयानि च  ।
नव छिद्राणि तान्येव प्राणस्यायतनानि तु  ॥ ३.९९ ॥

शिराः शतानि सप्तैव नव स्नायुशतानि च  ।
धमनीनां शते द्वे तु पञ्च पेशीशतानि च  ॥ ३.१०० ॥

एकोनत्रिंशल्लक्षाणि तथा नव शतानि च  ।
षट्पञ्चाशच्च जानीत शिरा धमनिसंज्ञिताः  ॥ ३.१०१ ॥

त्रयो लक्षास्तु विज्ञेयाः श्मश्रुकेशाः शरीरिणाम्  ।
सप्तोत्तरं मर्मशतं द्वे च संधिशते तथा  ॥ ३.१०२ ॥

रोम्णां कोट्यस्तु पञ्चाशच्चतस्रः कोट्य एव च  ।
सप्तषष्टिस्तथा लक्षाः सार्धाः स्वेदायनैः सह  ॥ ३.१०३ ॥

वायवीयैर्विगण्यन्ते विभक्ताः परमाणवः  ।
यद्यप्येकोऽनुवेत्त्येषां भावनां चैव संस्थितिम्  ॥ ३.१०४ ॥

रसस्य नव विज्ञेया जलस्याञ्जलयो दश  ।
सप्तैव तु पुरीषस्य रक्तस्याष्टौ प्रकीर्तिताः  ॥ ३.१०५ ॥

षट्श्लेष्मा पञ्च पित्तं तु चत्वारो मूत्रमेव च  ।
वसा त्रयो द्वौ तु मेदो मज्जैकोर्ध्वं तु मस्तके  ॥ ३.१०६ ॥
श्लेष्मौजसस्तावदेव रेतसस्तावदेव तु  ।
इत्येतदस्थिरं वर्ष्म यस्य मोक्षाय कृत्यसौ  ॥ ३.१०७ ॥

द्वासप्ततिसहस्राणि हृदयादभिनिःसृताः  ।
हिताहिता नाम नाड्यस्तासां मध्ये शशिप्रभम्  ॥ ३.१०८ ॥

मण्डलं तस्य मध्यस्थ आत्मा दीप इवाचलः  ।
स ज्ञेयस्तं विदित्वेह पुनराजायते न तु  ॥ ३.१०९ ॥

ज्ञेयं चारण्यकमहं यदादित्यादवाप्तवान्  ।
योगशास्त्रं च मत्प्रोक्तं ज्ञेयं योगमभीप्सता  ॥ ३.११० ॥

अनन्यविषयं कृत्वा मनोबुद्धिस्मृतीन्द्रियम्  ।
ध्येय आत्मा स्थितो योऽसौ हृदये दीपवत्प्रभुः  ॥ ३.१११ ॥

यथाविधानेन पठन् सामगायमविच्युतम्  ।
सावधानस्तदभ्यासात्परं ब्रह्माधिगच्छति  ॥ ३.११२ ॥

अपरान्तकमुल्लोप्यं मद्रकं प्रकरीं तथा  ।
औवेणकं सरोबिन्दुमुत्तरं गीतकानि च  ॥ ३.११३ ॥

ऋग्गाथा पाणिका दक्ष- विहिता ब्रह्मगीतिका  ।
गेयमेतत्तदभ्यास- करणान्मोक्षसंज्ञितम्  ॥ ३.११४ ॥

वीणावादनतत्त्वज्ञः श्रुतिजातिविशारदः  ।
तालज्ञश्चाप्रयासेन मोक्षमार्गं नियच्छति  ॥ ३.११५ ॥

गीतज्ञो यदि योगेन नाप्नोति परमं पदम्  ।
रुद्रस्यानुचरो भूत्वा तेनैव सह मोदते  ॥ ३.११६ ॥

अनादिरात्मा कथितस्तस्यादिस्तु शरीरकम्  ।
आत्मनस्तु जगत्सर्वं जगतश्चात्मसंभवः  ॥ ३.११७ ॥

कथमेतद्विमुह्यामः सदेवासुरमानवम्  ।
जगदुद्भूतमात्मा च कथं तस्मिन् वदस्व नः  ॥ ३.११८ ॥

मोहजालमपास्येह पुरुषो दृश्यते हि यः  ।
सहस्रकरपन्नेत्रः सूर्यवर्चाः सहस्रकः  ॥ ३.११९ ॥

स आत्मा चैव यज्ञश्च विश्वरूपः प्रजापतिः  ।
विराजः सोऽन्नरूपेण यज्ञत्वमुपगच्छति  ॥ ३.१२० ॥

यो द्रव्यदेवतात्याग- संभूतो रस उत्तमः  ।
देवान् संतर्प्य स रसो यजमानं फलेन च  ॥ ३.१२१ ॥

संयोज्य वायुना सोमं नीयते रश्मिभिस्ततः  ।
ऋग्यजुः सामविहितं सौरं धामोपनीयते  ॥ ३.१२२ ॥

खमण्डलादसौ सूर्यः सृजत्यमृतमुत्तमम्  ।
यज्जन्म सर्वभूतानामशनानशनात्मनाम्  ॥ ३.१२३ ॥

तस्मादन्नात्पुनर्यज्ञः पुनरन्नं पुनः क्रतुः  ।
एवमेतदनाद्यन्तं चक्रं संपरिवर्तते  ॥ ३.१२४ ॥

अनादिरात्मा संभूतिर्विद्यते नान्तरात्मनः  ।
समवायी तु पुरुषो मोहेच्छाद्वेषकर्मजः  ॥ ३.१२५ ॥
सहस्रात्मा मया यो व आदिदेव उदाहृतः  ।
मुखबाहूरुपज्जाः स्युस्तस्य वर्णा यथाक्रमम्  ॥ ३.१२६ ॥

पृथिवी पादतस्तस्य शिरसो द्यौरजायत  ।
नस्तः प्राणा दिशः श्रोत्रात्स्पर्शाद्वायुर्मुखाच्छिखी  ॥ ३.१२७ ॥

मनसश्चन्द्रमा जातश्चक्षुषश्च दिवाकरः  ।
जघनादन्तरिक्षं च जगच्च सचराचरम्  ॥ ३.१२८ ॥

यद्येवं स कथं ब्रह्मन् पापयोनिषु जायते  ।
ईश्वरः स कथं भावैरनिष्टैः संप्रयुज्यते  ॥ ३.१२९ ॥

करणैरन्वितस्यापि पूर्वं ज्ञानं कथं च न  ।
वेत्ति सर्वगतां कस्मात्सर्वगोऽपि न वेदनाम्  ॥ ३.१३० ॥

अन्त्यपक्षिस्थावरतां मनोवाक्कायकर्मजैः  ।
दोषैः प्रयाति जीवोऽयं भवं योनिशतेषु च  ॥ ३.१३१ ॥

अनन्ताश्च यथा भावाः शरीरेषु शरीरिणाम्  ।
रूपाण्यपि तथैवेह सर्वयोनिषु देहिनाम्  ॥ ३.१३२ ॥

विपाकः कर्मणां प्रेत्य केषांचिदिह जायते  ।
इह वामुत्र वैकेषां भावस्तत्र प्रयोजनम्  ॥ ३.१३३ ॥

परद्रव्याण्यभिध्यायंस्तथानिष्टानि चिन्तयन्  ।
वितथाभिनिवेशी च जायतेऽन्यासु योनिषु  ॥ ३.१३४ ॥

पुरुषोऽनृतवादी च पिशुनः परुषस्तथा  ।
अनिबद्धप्रलापी च मृगपक्षिषु जायते  ॥ ३.१३५ ॥

अदत्तादाननिरतः परदारोपसेवकः  ।
हिंसकश्चाविधानेन स्थावरेष्वभिजायते  ॥ ३.१३६ ॥

आत्मज्ञः शौचवान् दान्तस्तपस्वी विजितेन्द्रियः  ।
धर्मकृद्वेदविद्यावित्सात्त्विको देवयोनिताम्  ॥ ३.१३७ ॥

असत्कार्यरतोऽधीर आरम्भी विषयी च यः  ।
स राजसो मनुष्येषु मृतो जन्माधिगच्छति  ॥ ३.१३८ ॥

निद्रालुः क्रूरकृल्लुब्धो नास्तिको याचकस्तथा  ।
प्रमादवान् भिन्नवृत्तो भवेत्तिर्यक्षु तामसः  ॥ ३.१३९ ॥

रजसा तमसा चैवं समाविष्टो भ्रमन्निह  ।
भावैरनिष्टैः संयुक्तः संसारं प्रतिपद्यते  ॥ ३.१४० ॥

मलिनो हि यथा आदर्शो रूपालोकस्य न क्षमः  ।
तथाविपक्वकरण आत्मज्ञानस्य न क्षमः  ॥ ३.१४१ ॥

कट्वेर्वारौ यथापक्वे मधुरः सन् रसोऽपि न  ।
प्राप्यते ह्यात्मनि तथा नापक्वकरणे ज्ञता  ॥ ३.१४२ ॥

सर्वाश्रयां निजे देहे देही विन्दति वेदनाम्  ।
योगी मुक्तश्च सर्वासां यो न चाप्नोति वेदनाम्  ॥ ३.१४३ ॥

आकाशमेकं हि यथा घटादिषु पृथग्भवेत् ।
तथात्मा एको ह्यनेकश्च जलाधारेष्विवांशुमान्  ॥ ३.१४४ ॥
ब्रह्मखानिलतेजांसि जलं भूश्चेति धातवः  ।
इमे लोका एष चात्मा तस्माच्च सचराचरम्  ॥ ३.१४५ ॥

मृद्दण्डचक्रसंयोगात्कुम्भकारो यथा घटम्  ।
करोति तृणमृत्काष्ठैर्गृहं वा गृहकारकः  ॥ ३.१४६ ॥

हेममात्रमुपादाय रूपं वा हेमकारकः  ।
निजलालासमायोगात्कोशं वा कोशकारकः  ॥ ३.१४७ ॥

कारणान्येवमादाय तासु तास्विह योनिषु  ।
सृजत्यात्मानमात्मा च संभूय करणानि च  ॥ ३.१४८ ॥

महाभूतानि सत्यानि यथात्मापि तथैव हि  ।
कोऽन्यथैकेन नेत्रेण दृष्टमन्येन पश्यति  ॥ ३.१४९ ॥

वाचं वा को विजानाति पुनः संश्रुत्य संश्रुताम्  ।
अतीतार्थस्मृतिः कस्य को वा स्वप्नस्य कारकः  ॥ ३.१५० ॥

जातिरूपवयोवृत्त- विद्यादिभिरहंकृतः  ।
शब्दादिविषयोद्योगं कर्मणा मनसा गिरा  ॥ ३.१५१ ॥

स संदिग्धमतिः कर्म- फलमस्ति न वेति वा  ।
विप्लुतः सिद्धमात्मानमसिद्धोऽपि हि मन्यते  ॥ ३.१५२ ॥

मम दाराः सुतामात्या अहमेषामिति स्थितिः  ।
हिताहितेषु भावेषु विपरीतमतिः सदा  ॥ ३.१५३ ॥

ज्ञेयज्ञे प्रकृतौ चैव विकारे चाविशेषवान्  ।
अनाशकानलाघात- जलप्रपतनोद्यमी  ॥ ३.१५४ ॥

एवंवृत्तोऽविनीतात्मा वितथाभिनिवेशवान्  ।
कर्मणा द्वेषमोहाभ्यामिच्छया चैव बध्यते  ॥ ३.१५५ ॥

आचार्योपासनं वेद- शास्त्रार्थेषु विवेकिता  ।
तत्कर्मणामनुष्ठानं सङ्गः सद्भिर्गिरः शुभाः  ॥ ३.१५६ ॥

स्त्र्यालोकालम्भविगमः सर्वभूतात्मदर्शनम्  ।
त्यागः परिग्रहाणां च जीर्णकाषायधारणम्  ॥ ३.१५७ ॥

विषयेन्द्रियसंरोधस्तन्द्रालस्यविवर्जनम्  ।
शरीरपरिसंख्यानं प्रवृत्तिष्वघदर्शनम्  ॥ ३.१५८ ॥

नीरजस्तमसा सत्त्व- शुद्धिर्निःस्पृहता शमः  ।
एतैरुपायैः संशुद्धः सत्त्वयोग्यमृती भवेत् ॥ ३.१५९ ॥

तत्त्वस्मृतेरुपस्थानात्सत्त्वयोगात्परिक्षयात् ।
कर्मणां संनिकर्षाच्च सतां योगः प्रवर्तते  ॥ ३.१६० ॥

शरीरसंक्षये यस्य मनः सत्त्वस्थमीश्वरम्  ।
अविप्लुतमतिः सम्यक्स जातिसंस्मरतामियात् ॥ ३.१६१ ॥

यथा हि भरतो वर्णैर्वर्णयत्यात्मनस्तनुम्  ।
नानारूपाणि कुर्वाणस्तथात्मा कर्मजास्तनूः  ॥ ३.१६२ ॥

कालकर्मात्मबीजानां दोषैर्मातुस्तथैव च  ।
गर्भस्य वैकृतं दृष्टमङ्गहीनादि जन्मनः  ॥ ३.१६३ ॥
अहंकारेण मनसा गत्या कर्मफलेन च  ।
शरीरेण च नात्मायं मुक्तपूर्वः कथंचन  ॥ ३.१६४ ॥

वर्त्याधारस्नेहयोगाद्यथा दीपस्य संस्थितिः  ।
विक्रियापि च दृष्टैवमकाले प्राणसंक्षयः  ॥ ३.१६५ ॥

अनन्ता रश्मयस्तस्य दीपवद्यः स्थितो हृदि  ।
सितासिताः कर्बुरूपाः कपिला नीललोहिताः  ॥ ३.१६६ ॥

ऊर्ध्वमेकः स्थितस्तेषां यो भित्त्वा सूर्यमण्डलम्  ।
ब्रह्मलोकमतिक्रम्य तेन याति परां गतिम्  ॥ ३.१६७ ॥

यदस्यान्यद्रश्मिशतमूर्ध्वमेव व्यवस्थितम्  ।
तेन देवशरीराणि सधामानि प्रपद्यते  ॥ ३.१६८ ॥

येऽनेकरूपाश्चाधस्ताद्रश्मयोऽस्य मृदुप्रभाः  ।
इह कर्मोपभोगाय तैः संसरति सोऽवशः  ॥ ३.१६९ ॥

वेदैः शास्त्रैः सविज्ञानैर्जन्मना मरणेन च  ।
आर्त्या गत्या तथागत्या सत्येन ह्यनृतेन च  ॥ ३.१७० ॥

श्रेयसा सुखदुःखाभ्यां कर्मभिश्च शुभाशुभैः  ।
निमित्तशाकुनज्ञान- ग्रहसंयोगजैः फलैः  ॥ ३.१७१ ॥

तारानक्षत्रसंचारैर्जागरैः स्वप्नजैरपि  ।
आकाशपवनज्योतिर्- जलभूतिमिरैस्तथा  ॥ ३.१७२ ॥

मन्वन्तरैर्युगप्राप्त्या मन्त्रौषधिफलैरपि  ।
वित्तात्मानं वेद्यमानं कारणं जगतस्तथा  ॥ ३.१७३ ॥

अहंकारः स्मृतिर्मेधा द्वेषो बुद्धिः सुखं धृतिः  ।
इन्द्रियान्तरसंचार इच्छा धारणजीविते  ॥ ३.१७४ ॥

स्वर्गः स्वप्नश्च भावानां प्रेरणं मनसो गतिः  ।
निमेषश्चेतना यत्न आदानं पाञ्चभौतिकम्  ॥ ३.१७५ ॥

यत एतानि दृश्यन्ते लिङ्गानि परमात्मनः  ।
तस्मादस्ति परो देहादात्मा सर्वग ईश्वरः  ॥ ३.१७६ ॥

बुद्धीन्द्रियाणि सार्थानि मनः कर्मेन्द्रियाणि च  ।
अहंकारश्च बुद्धिश्च पृथिव्यादीनि चैव हि  ॥ ३.१७७ ॥

अव्यक्तमात्मा क्षेत्रज्ञः क्षेत्रस्यास्य निगद्यते  ।
ईश्रवः सर्वभूतस्थः सन्नसन् सदसच्च यः  ॥ ३.१७८ ॥

बुद्धेरुत्पत्तिरव्यक्तात्ततोऽहंकारसंभवः  ।
तन्मात्रादीन्यहंकारादेकोत्तरगुणानि च  ॥ ३.१७९ ॥

शब्दः स्पर्शश्च रूपं च रसो गन्धश्च तद्गुणाः  ।
यो यस्मान्निःसृतश्चैषां स तस्मिन्नेव लीयते  ॥ ३.१८० ॥

यथात्मानं सृजत्यात्मा तथा वः कथितो मया  ।
विपाकात्त्रिप्रकाराणां कर्मणामीश्वरोऽपि सन्  ॥ ३.१८१ ॥

सत्त्वं रजस्तमश्चैव गुणास्तस्यैव कीर्तिताः  ।
रजस्तमोभ्यामाविष्टश्चक्रवद्भ्राम्यते ह्यसौ  ॥ ३.१८२ ॥
अनादिरादिमांश्चैव स एव पुरुषः परः  ।
लिङ्गेन्द्रियग्राह्यरूपः सविकार उदाहृतः  ॥ ३.१८३ ॥

पितृयानोऽजवीथ्याश्च यदगस्त्यस्य चान्तरम्  ।
तेनाग्निहोत्रिणो यान्ति स्वर्गकामा दिवं प्रति  ॥ ३.१८४ ॥

ये च दानपराः सम्यगष्टाभिश्च गुणैर्युताः  ।
तेऽपि तेनैव मार्गेण सत्यव्रतपरायणाः  ॥ ३.१८५ ॥

तत्राष्टाशीतिसाहस्र- मुनयो गृहमेधिनः  ।
पुनरावर्तिनो बीज- भूता धर्मप्रवर्तकाः  ॥ ३.१८६ ॥

सप्तर्षिनागवीथ्यन्तर्देवलोकं समाश्रिताः  ।
तावन्त एव मुनयः सर्वारम्भविवर्जिताः  ॥ ३.१८७ ॥

तपसा ब्रह्मचर्येण सङ्गत्यागेन मेधया  ।
तत्र गत्वावतिष्ठन्ते यावदाभूतसंप्लवम्  ॥ ३.१८८ ॥

यतो वेदाः पुराणानि विद्योपनिषदस्तथा  ।
श्लोका सूत्राणि भाष्याणि यच्च किंचन वाङ्मयम्  ॥ ३.१८९ ॥

वेदानुवचनं यज्ञो ब्रह्मचर्यं तपो दमः  ।
श्रद्धोपवासः स्वातन्त्र्यमात्मनो ज्ञानहेतवः  ॥ ३.१९० ॥

स ह्याश्रमैर्विजिज्ञास्यः समस्तैरेवमेव तु  ।
द्रष्टव्यस्त्वथ मन्तव्यः श्रोतव्यश्च द्विजातिभिः  ॥ ३.१९१ ॥

य एनमेवं विन्दन्ति य वारण्यकमाश्रिताः  ।
उपासते द्विजाः सत्यं श्रद्धया परया युताः  ॥ ३.१९२ ॥

क्रमात्ते संभवन्त्यर्चिरहः शुक्लं तथोत्तरम्  ।
अयनं देवलोकं च सवितारं सवैद्युतम्  ॥ ३.१९३ ॥

ततस्तान् पुरुषोऽभ्येत्य मानसो ब्रह्मलौकिकान्  ।
करोति पुनरावृत्तिस्तेषामिह न विद्यते  ॥ ३.१९४ ॥

यज्ञेन तपसा दानैर्ये हि स्वर्गजितो नराः  ।
धूमं निशां कृष्णपक्षं दक्षिणायनमेव च  ॥ ३.१९५ ॥

पितृलोकं चन्द्रमसं वायुं वृष्टिं जलं महीम्  ।
क्रमात्ते संभवन्तीह पुनरेव व्रजन्ति च  ॥ ३.१९६ ॥

एतद्यो न विजानाति मार्गद्वितयमात्मवान्  ।
दन्दशूकः पतङ्गो वा भवेत्कीटोऽथ वा कृमिः  ॥ ३.१९७ ॥

ऊरुस्थोत्तानचरणः सव्ये न्यस्योत्तरं करम्  ।
उत्तानं किंचिदुन्नाम्य मुखं विष्टभ्य चोरसा  ॥ ३.१९८ ॥

निमीलिताक्षः सत्त्वस्थो दन्तैर्दन्तानसंस्पृशन्  ।
तालुस्थाचलजिह्वश्च संवृतास्यः सुनिश्चलः  ॥ ३.१९९ ॥

संनिरुध्येन्द्रियग्रामं नातिनीचोच्छ्रितासनः  ।
द्विगुणं त्रिगुणं वापि प्राणायाममुपक्रमेत् ॥ ३.२०० ॥

ततो ध्येयः स्थितो योऽसौ हृदये दीपवत्प्रभुः  ।
धारयेत्तत्र चात्मानं धारणां धारयन् बुधः  ॥ ३.२०१ ॥
अन्तर्धानं स्मृतिः कान्तिर्दृष्टिः श्रोत्रज्ञता तथा  ।
निजं शरीरमुत्सृज्य परकायप्रवेशनम्  ॥ ३.२०२ ॥

अर्थानां छन्दतः सृष्टिर्योगसिद्धेर्हि लक्षणम्  ।
सिद्धे योगे त्यजन् देहममृतत्वाय कल्पते  ॥ ३.२०३ ॥

अथ वाप्यभ्यसन् वेदं न्यस्तकर्मा वने वसन्  ।
अयाचिताशी मितभुक्परां सिद्धिमवाप्नुयात् ॥ ३.२०४ ॥

न्यायागतधनस्तत्त्व- ज्ञाननिष्ठोऽतिथिप्रियः  ।
श्राधकृत्सत्यवादी च गृहस्थोऽपि हि मुच्यते  ॥ ३.२०५ ॥



[५. प्रायश्चित्तप्रकरणम्]

महापातकजान् घोरान्नरकान् प्राप्य दारुणान्  ।
कर्मक्षयात्प्रजायन्ते महापातकिनस्त्विह  ॥ ३.२०६ ॥

मृगाश्वसूकरोष्ट्राणां ब्रह्महा योनिमृच्छति  ।
खरपुल्कसवेनानां सुरापो नात्र संशयः  ॥ ३.२०७ ॥

कृमिकीटपतङ्गत्वं स्वर्णहारी समाप्नुयात् ।
तृणगुल्मलतात्वं च क्रमशो गुरुतल्पगः  ॥ ३.२०८ ॥

ब्रह्महा क्षयरोगी स्यात्सुरापः श्यावदन्तकः  ।
हेमहारी तु कुनखी दुश्चर्मा गुरुतल्पगः  ॥ ३.२०९ ॥

यो येन संवसत्येषां स तल्लिङ्गोऽभिजायते  ।
अन्नहर्तामयावी स्यान्मूको वागपहारकः  ॥ ३.२१० ॥

धान्यमिश्रोऽतिरिक्ताञ्गः पिशुनः पूतिनासिकः  ।
तैलहृत्तैलपायी स्यात्पूतिवक्त्रस्तु सूचकः  ॥ ३.२११ ॥

परस्य योषितं हृत्वा ब्रह्मस्वमपहृत्य च  ।
अरण्ये निर्जले देशे भवति ब्रह्मराक्षसः  ॥ ३.२१२ ॥

हीनजातौ प्रजायेत पररत्नापहारकः  ।
पत्रशाकं शिखी हत्वा गन्धान् छुच्छुन्दरी शुभान्  ॥ ३.२१३ ॥

मूषको धान्यहारी स्याद्यानमुष्ट्रः कपिः फलम्  ।
जलं प्लवः पयः काको गृहकारी ह्युपस्करम्  ॥ ३.२१४ ॥

मधु दंशः पलं गृध्रो गां गोधाग्निं बकस्तथा  ।
श्वित्री वस्त्रं श्वा रसं तु चीरी लवणहारकः  ॥ ३.२१५ ॥

प्रदर्शनार्थमेतत्तु मयोक्तं स्तेयकर्मणि  ।
द्रव्यप्रकारा हि यथा तथैव प्राणिजातयः  ॥ ३.२१६ ॥

यथाकर्म फलं प्राप्य तिर्यक्त्वं कालपर्ययात् ।
जायन्ते लक्षणभ्रष्टा दरिद्राः पुरुषाधमाः  ॥ ३.२१७ ॥

ततो निष्कल्मषीभूताः कुले महति भोगिनः  ।
जायन्ते विद्ययोपेता धनधान्यसमन्विताः  ॥ ३.२१८ ॥

विहितस्याननुष्ठानान्निन्दितस्य च सेवनात् ।
अनिग्रहाच्चेन्द्रियाणां नरः पतनमृच्छति  ॥ ३.२१९ ॥

तस्मात्तेनेह कर्तव्यं प्रायश्चित्तं विशुद्धये  ।
एवमस्यान्तरात्मा च लोकश्चैव प्रसीदति  ॥ ३.२२० ॥

प्रायश्चित्तमकुर्वाणाः पापेषु निरता नराः  ।
अपश्चात्तापिनः कष्टान्नरकान् यान्ति दारुणान्  ॥ ३.२२१ ॥

तामिस्रं लोहशङ्कुं च महानिरयशाल्मली  ।
रौरवं कुड्मलं पूति- मृत्तिकं कालसूत्रकम्  ॥ ३.२२२ ॥

संघातं लोहितोदं च सविषं संप्रपातनम्  ।
महानरककाकोलं संजीवनमहापथम्  ॥ ३.२२३ ॥

अवीचिमन्धतामिस्रं कुम्भीपाकं तथैव च  ।
असिपत्रवनं चैव तापनं चैकविंशकम्  ॥ ३.२२४ ॥

महापातकजैर्घोरैरुपपातकजैस्तथा  ।
अन्विता यान्त्यचरित- प्रायश्चित्ता नराधमाः  ॥ ३.२२५ ॥

प्रायश्चित्तैरपैत्येनो यदज्ञानकृतं भवेत् ।
कामतो व्यवहार्यस्तु वचनादिह जायते  ॥ ३.२२६ ॥

ब्रह्महा मद्यपः स्तेनस्तथैव गुरुतल्पगः  ।
एते महापातकिनो यश्च तैः सह संवसेत् ॥ ३.२२७ ॥

गुरूणामध्यधिक्षेपो वेदनिन्दा सुहृद्वधः  ।
ब्रह्महत्यासमं ज्ञेयमधीतस्य च नाशनम्  ॥ ३.२२८ ॥

निषिद्धभक्षणं जैह्म्यमुत्कर्षे च वचोऽनृतम्  ।
रजस्वलामुखास्वादः सुरापानसमानि तु  ॥ ३.२२९ ॥

अश्वरत्नमनुष्यस्त्री- भूधेनुहरणं तथा  ।
निक्षेपस्य च सर्वं हि सुवर्णस्तेयसम्मितम्  ॥ ३.२३० ॥

सखिभार्याकुमारीषु स्वयोनिष्वन्त्यजासु च  ।
सगोत्रासु सुतन्त्रीषु गुरुतल्पसमं स्मृतम्  ॥ ३.२३१ ॥

पितुः स्वसारं मातुश्च मतुलानीं स्नुषामपि  ।
मातुः सपत्नीं भगिनीमाचार्यतनयां तथा  ॥ ३.२३२ ॥

आचार्यपत्नीं स्वसुतां गच्छंस्तु गुरुतल्पगः  ।
लिङ्गं छित्त्वा वधस्तस्य सकामायाः स्त्रिया अपि  ॥ ३.२३३ ॥

गोवधो व्रात्यता स्तेयमृणानां चानपाक्रिया  ।
अनाहिताग्नितापण्य- विक्रयः परिदेवनम्  ॥ ३.२३४ ॥

भृतादध्ययनादानं भृतकाध्यापनं तथा  ।
पारदार्यं पारिवित्त्यं वार्धुष्यं लवणक्रिया  ॥ ३.२३५ ॥

स्त्रीशूद्रविट्क्षत्रवधो निन्दितार्थोपजीवनम्  ।
नास्तिक्यं व्रतलोपश्च सुतानां चैव विक्रयः  ॥ ३.२३६ ॥

धान्यकुप्यपशुस्तेयमयाज्यानां च याजनम्  ।
पितृमातृसुतत्यागस्तडागारामविक्रयः  ॥ ३.२३७ ॥

कन्यासंदूषणं चैव परिविन्दकयाजनम्  ।
कन्याप्रदानं तस्यैव कौटिल्यं व्रतलोपनम्  ॥ ३.२३८ ॥

आत्मनोऽर्थे क्रियारम्भो मद्यपस्त्रीनिषेवणम्  ।
स्वाध्यायाग्निसुतत्यागो बान्धवत्याग एव च  ॥ ३.२३९ ॥

इन्धनार्थं द्रुमछेदः स्त्रीहिंसाउषधजीवनम्  ।
हिंस्रयन्त्रविधानं च व्यसनान्यात्मविक्रयः  ॥ ३.२४० ॥

शूद्रप्रेष्यं हीनसख्यं हीनयोनिनिषेवणम्  ।
तथैवानाश्रमे वासः परान्नपरिपुष्टता  ॥ ३.२४१ ॥

असच्छास्त्राधिगमनमाकरेष्वधिकारिता  ।
भार्याया विक्रयश्चैषामेकैकमुपपातकम्  ॥ ३.२४२ ॥

शिरःकपाली ध्वजवान् भिक्षाशी कर्म वेदयन्  ।
ब्रह्महा द्वादशाब्दानि मितभुक्शुद्धिमाप्नुयात् ॥ ३.२४३ ॥

ब्राह्मणस्य परित्राणाद्गवां द्वादशकस्य च  ।
तथाश्वमेधावभृथ- स्नानाद्वा शुद्धिमाप्नुयात् ॥ ३.२४४ ॥

दीर्घतीव्रामयग्रस्तं ब्राह्मणं गामथापि वा  ।
दृष्ट्वा पथि निरातङ्कं कृत्वा तु ब्रह्महा शुचिः  ॥ ३.२४५ ॥

आनीय विप्रसर्वस्वं हृतं घातित एव वा  ।
तन्निमित्तं क्षतः शस्त्रैर्जीवन्नपि विशुध्यति  ॥ ३.२४६ ॥

लोमभ्यः स्वाहेत्येवं हि लोमप्रभृति वै तनुम्  ।
मज्जान्तां जुहुयाद्वापि मन्त्रैरेभिर्यथाक्रमम्  ॥ ३.२४७ ॥

संग्रामे वा हतो लक्ष्य- भूतः शुद्धिमवाप्नुयात् ।
मृतकल्पः प्रहारार्तो जीवन्नपि विशुध्यति  ॥ ३.२४८ ॥

अरण्ये नियतो जप्त्वा त्रिर्वै वेदस्य संहिताम्  ।
शुध्येत वा मिताशित्वात्प्रतिस्रोतः सरस्वतीम्  ॥ ३.२४९ ॥

पात्रे धनं वा पर्याप्तं दत्त्वा शुद्धिमवाप्नुयात् ।
आदातुश्च विशुद्ध्यर्थमिष्टैर्वैश्वानरी स्मृता  ॥ ३.२५० ॥

यागस्थक्षत्रविड्घाती चरेद्ब्रह्महणि व्रतम्  ।
गर्भहा च यथावर्णं तथात्रेयीनिषूदकः  ॥ ३.२५१ ॥

चरेद्व्रतमहत्वापि घातार्थं चेत्समागतः  ।
द्विगुणं सवनस्थे तु ब्राह्मणे व्रतमादिशेत् ॥ ३.२५२ ॥

सुराम्बुघृतगोमूत्र- पयसामग्निसंनिभम्  ।
सुरापोऽन्यतमं पीत्वा मरणाच्छुद्धिमृच्छति  ॥ ३.२५३ ॥

वालवासा जटी वापि ब्रह्महत्याव्रतं चरेत् ।
पिण्याकं वा कणान् वापि भक्षयेत्त्रिसमा निशि  ॥ ३.२५४ ॥

अज्ञानात्तु सुरां पीत्वा रेतो विण्मूत्रमेव च  ।
पुनः संस्कारमर्हन्ति त्रयो वर्णा द्विजातयः  ॥ ३.२५५ ॥

पतिलोकं न सा याति ब्राह्मणी या सुरां पिबेत् ।
इहैव सा शुनी गृध्री सूकरी चोपजायते  ॥ ३.२५६ ॥
ब्राह्मणस्वर्णहारी तु राज्ञे मुसलमर्पयेत् ।
स्वकर्म व्याख्यायंस्तेन हतो मुक्तोऽपि वाशुचिः  ॥ ३.२५७ ॥

अनिवेद्य नृपे शुध्येत्सुरापव्रतमाचरन्  ।
आत्मतुल्यं सुवर्णं वा दद्याद्वा विप्रतुष्टिकृत् ॥ ३.२५८ ॥

तप्तेऽयःशयने सार्धमायस्या योषिता स्वपेत् ।
गृहीत्वोत्कृत्य वृषणौ नैरृत्यां चोत्सृजेत्तनुम्  ॥ ३.२५९ ॥

प्राजापत्यं चरेत्कृच्छ्रं समा वा गुरुतल्पगः  ।
चान्द्रायणं वा त्रीन्मासानभ्यसेद्वेदसंहिताम्  ॥ ३.२६० ॥

एभिस्तु संवसेद्यो वै वत्सरं सोऽपि तत्समः  ।
कन्यां समुद्वहेदेषां सोपवासामकिंचनाम्  ॥ ३.२६१ ॥

चान्द्रायणं चरेत्सर्वानवकृष्टान्निहत्य तु  ।
शूद्रोऽधिकारहीनोपि कालेनानेन शुध्यति  ॥ ३.२६२ ॥

पञ्चगव्यं पिबेद्गोघ्नो मासमासीत संयतः  ।
गोष्ठेशयो गोऽनुगामी गोप्रदानेन शुध्यति  ॥ ३.२६३ ॥

कृच्छ्रं चैवातिकृच्छ्रं च चरेद्वापि समाहितः  ।
दद्यात्त्रिरात्रं चोपोष्य वृषभैकादशास्तु गाः  ॥ ३.२६४ ॥

उपपातकशुद्धिः स्यादेवं चान्द्रायणेन वा  ।
पयसा वापि मासेन पराकेणाथ वा पुनः  ॥ ३.२६५ ॥

ऋषभैकसहस्रा गा दद्यात्क्षत्रवधे पुमान्  ।
ब्रह्महत्याव्रतं वापि वत्सरत्रितयं चरेत् ॥ ३.२६६ ॥

वैश्यहाब्दं चरेदेतद्दद्याद्वैकशतं गवाम्  ।
षण्मासाच्छूद्रहाप्येतद्धेनुर्दद्याद्दशाथ वा  ॥ ३.२६७ ॥

दुर्वृत्तब्रह्मविट्क्षत्र- शूद्रयोषाः प्रमाप्य तु  ।
दृतिं धनुर्बस्तमविं क्रमाद्दद्याद्विशुद्धये  ॥ ३.२६८ ॥

अप्रदुष्टां स्त्रियं हत्वा शूद्रहत्याव्रतं चरेत् ।
अस्थिमतां सहस्रं तु तथानस्थिमतामनः  ॥ ३.२६९ ॥

मार्जारगोधानकुल- मण्डूकांश्च पतत्रिणः  ।
हत्वा त्र्यहं पिबेत्क्षीरं कृच्छ्रं वा पादिकं चरेत् ॥ ३.२७० ॥

गजे नीलवृषाः पञ्च शुके वत्सो द्विहायनः  ।
खराजमेषेषु वृषो देयः क्रौञ्चे त्रिहायनः  ॥ ३.२७१ ॥

हंसश्येनकपिक्रव्याज्जलस्थलशिखण्डिनः  ।
भासं च हत्वा दद्याद्गामक्रव्यादस्तु वत्सिकाम्  ॥ ३.२७२ ॥

उरगेष्वायसो दण्डः पण्डके त्रपु सीसकम्  ।
कोले घृतघटो देय उष्ट्रे गुञ्जा हयेऽंशुकम्  ॥ ३.२७३ ॥

तित्तिरौ तु तिलद्रोणं गजादीनामशक्नुवन्  ।
दानं दातुं चरेत्कृच्छ्रमेकैकस्य विशुद्धये  ॥ ३.२७४ ॥

फलपुष्पान्नरसज- सत्त्वघाते घृताशनम्  ।
किंचित्सास्थिवधे देयं प्राणायामस्त्वनस्थिके  ॥ ३.२७५ ॥
वृक्षगुल्मलतावीरु- च्छेदने जप्यमृक्शतम्  ।
स्यादोषधिवृथाछेदे क्षीराशी गोऽनुगो दिनम्  ॥ ३.२७६ ॥

पुंश्चलीवानरखरैर्दष्टश्वोष्ट्रादिवायसैः  ।
प्राणायामं जले कृत्वा घृतं प्राश्य विशुध्यति  ॥ ३.२७७ ॥

यन्मेऽद्य रेत इत्याभ्यां स्कन्नं रेतोऽभिमन्त्रयेत् ।
स्तनान्तरं भ्रुवोर्मध्यं तेनानामिकया स्पृशेत् ॥ ३.२७८ ॥

मयि तेज इति छायां स्वां दृष्ट्वाम्बुगतां जपेत् ।
सावित्रीमशुचौ दृष्टे चापल्ये चानृतेऽपि च  ॥ ३.२७९ ॥

अवकीर्णी भवेद्गत्वा ब्रह्मचारी तु योषितम्  ।
गर्दभं पशुमालभ्य नैरृतं स विशुध्यति  ॥ ३.२८० ॥

भैक्षाग्निकार्ये त्यक्त्वा तु सप्तरात्रमनातुरः  ।
कामावकीर्ण इत्याभ्यां जुहुयादाहुतिद्वयम्  ॥ ३.२८१ ॥

उपस्थानं ततः कुर्यात्सं मा सिंचन्त्वनेन तु  ।
मधुमांसाशने कार्यः कृच्छ्रः शेषव्रतानि च  ॥ ३.२८२ ॥

प्रतिकूलं गुरोः कृत्वा प्रसाद्यैव विशुध्यति  ।
कृच्छ्रत्रयं गुरुः कुर्यान्म्रियते प्रहितो यदि  ॥ ३.२८३ ॥

क्रियमाणोपकारे तु मृते विप्रे न पातकम्  ।
विपाके गोवृषाणां तु भेषजाग्निक्रियासु च  ॥ ३.२८३:१ ॥

मिथ्याभिशंसिनो दोषो द्विः समो भूतवादिनः  ।
मिथ्याभिशस्तदोषं च समादत्ते मृषा वदन्  ॥ ३.२८४ ॥

महापापोपपापाभ्यां योऽभिशंसेन्मृषा परम्  ।
अब्भक्षो मासमासीत स जापी नियतेन्द्रियः  ॥ ३.२८५ ॥

अभिशस्तो मृषा कृच्छ्रं चरेदाग्नेयमेव वा  ।
निर्वपेत्तु पुरोडाशं वायव्यं पशुमेव वा  ॥ ३.२८६ ॥

अनियुक्तो भ्रातृजायां गच्छंश्चान्द्रायणं चरेत् ।
त्रिरात्रान्ते घृतं प्राश्य गत्वोदक्यां विशुध्यति  ॥ ३.२८७ ॥

त्रीन् कृच्छ्रानाचरेद्व्रात्य- याजकोऽभिचरन्नपि  ।
वेदप्लावी यवाश्यब्दं त्यक्त्वा च शरणागतम्  ॥ ३.२८८ ॥

गोष्ठे वसन् ब्रह्मचारी मासमेकं पयोव्रतम्  ।
गायत्रीजप्यनिरतः शुध्यतेऽसत्प्रतिग्रहात् ॥ ३.२८९ ॥

प्राणायामी जले स्नात्वा खरयानोष्ट्रयानगः  ।
नग्नः स्नात्वा च भुक्त्वा च गत्वा चैव दिवा स्त्रियम्  ॥ ३.२९० ॥

गुरुं हुंकृत्य त्वंकृत्य विप्रं निर्जित्य वादतः  ।
बद्ध्वा वा वाससा क्षिप्रं प्रसाद्योपवसेद्दिनम्  ॥ ३.२९१ ॥

विप्रदण्डोद्यमे कृच्छ्रस्त्वतिकृच्छ्रो निपातने  ।
कृच्छ्रातिकृच्छ्रोऽसृक्पाते कृच्छ्रोऽभ्यन्तरशोणिते  ॥ ३.२९२ ॥

देशं कालं वयः शक्तिं पापं चावेक्ष्य यत्नतः  ।
प्रायश्चित्तं प्रकल्प्यं स्याद्यत्र चोक्ता न निष्कृतिः  ॥ ३.२९३ ॥
दाषीकुम्भं बहिर्ग्रामान्निनयेरन् स्वबान्धवाः  ।
पतितस्य बहिः कुर्युः सर्वकार्येषु चैव तम्  ॥ ३.२९४ ॥

चरितव्रत आयाते निनयेरन्नवं घटम्  ।
जुगुप्सेरन्न चाप्येनं संवसेयुश्च सर्वशः  ॥ ३.२९५ ॥

पतितानामेष एव विधिः स्त्रीणां प्रकीर्तितः  ।
वासो गृहान्तके देयमन्नं वासः सरक्षणम्  ॥ ३.२९६ ॥

नीचाभिगमनं गर्भ- पातनं भर्तृहिंसनम्  ।
विशेषपतनीयानि स्त्रीमामेतान्यपि ध्रुवम्  ॥ ३.२९७ ॥

शरणागतबालस्त्री- हिंसकान् संवसेन्न तु  ।
चीर्णव्रतानपि सतः कृतघ्नसहितानिमान्  ॥ ३.२९८ ॥

घटेऽपवर्जिते ज्ञाति- मध्यस्थो यवसं गवाम्  ।
स दद्यात्प्रथमं गोभिः सत्कृतस्य हि सत्क्रिया  ॥ ३.२९९ ॥

विख्यातदोषः कुर्वीत पर्षदोऽनुमतं व्रतम्  ।


[रहस्यप्रायश्चित्तम्]

अनभिख्यातदोषस्तु रहस्यं व्रतमाचरेत् ॥ ३.३०० ॥

त्रिरात्रोपोषितो जप्त्वा ब्रह्महा त्वघमर्षणम्  ।
अन्तर्जले विशुध्येत दत्त्वा गां च पयस्विनाम्  ॥ ३.३०१ ॥

लोमभ्यः स्वाहेत्यथ वा दिवसं मारुताशनः  ।
जले स्थित्वाभिजुहुयाच्चत्वारिंशद्घृताहुतीः  ॥ ३.३०२ ॥

त्रिरात्रोपोषितो हुत्वा कूष्माण्डीभिर्घृतं शुचिः  ।
ब्राह्मणस्वर्णहारी तु रुद्रजापी जले स्थितः  ॥ ३.३०३ ॥

सहस्रशीर्षाजापी तु मुच्यते गुरुतल्पगः  ।
गौर्देया कर्मणोऽस्यान्ते पृथगेभिः पयस्विनी  ॥ ३.३०४ ॥

प्राणायामशतं कार्यं सर्वपापापनुत्तये  ।
उपपातकजातानामनादिष्टस्य चैव हि  ॥ ३.३०५ ॥

ओंकाराभिष्टुतं सोम- सलिलं पावनं पिबेत् ।
कृत्वा हि रेतोविण्मूत्र- प्राशनं तु द्विजोत्तमः  ॥ ३.३०६ ॥

निशायां वा दिवा वापि यदज्ञानकृतं भवेत् ।
त्रैकाल्यसंध्याकरणात्तत्सर्वं विप्रणश्यति  ॥ ३.३०७ ॥

शुक्रियारण्यकजपो गायत्र्याश्च विशेषतः  ।
सर्वपापहरा ह्येते रुद्रैकादशिनी तथा  ॥ ३.३०८ ॥

यत्र यत्र च संकीर्णमात्मानं मन्यते द्विजः  ।
तत्र तत्र तिलैर्होमो गायत्र्या वाचनं तथा  ॥ ३.३०९ ॥

वेदाभ्यासरतं क्षान्तं पञ्चयज्ञक्रियापरम्  ।
न स्पृशन्तीह पापानि महापातकजान्यपि  ॥ ३.३१० ॥

वायुभक्षो दिवा तिष्ठन् रात्रिं नीत्वाप्सु सूर्यदृक् ।
जप्त्वा सहस्रं गायत्र्याः शुध्येद्ब्रह्मवधादृते  ॥ ३.३११ ॥

ब्रह्मचर्यं दया क्षान्तिर्दानं सत्यमकल्कता  ।
अहिंसा स्तेयमाधुर्ये दमश्चेति यमाः स्मृताः  ॥ ३.३१२ ॥

स्नानं मौनोपवासेज्या- स्वाध्यायोपस्थनिग्रहाः  ।
नियमा गुरुशुश्रूषा शौचाक्रोधाप्रमादता  ॥ ३.३१३ ॥

गोमूत्रं गोमयं क्षीरं दधि सर्पिः कुशोदकम्  ।
जग्ध्वा परेऽह्न्युपवसेत्कृच्छ्रं सान्तपनं चरेत् ॥ ३.३१४ ॥

पृथक्सान्तपनद्रव्यैः षडहः सोपवासकः  ।
सप्ताहेन तु कृच्छ्रोऽयं महासान्तपनः स्मृतः  ॥ ३.३१५ ॥

पर्णोदुम्बरराजीव- बिल्वपत्रकुशोदकैः  ।
प्रत्येकं प्रत्यहं पीतैः पर्णकृच्छ्र उदाहृतः  ॥ ३.३१६ ॥

तप्तक्षीरघृताम्बूनामेकैकं प्रत्यहं पिबेत् ।
एकरात्रोपवासश्च तप्तकृच्छ्र उदाहृतः  ॥ ३.३१७ ॥

एकभक्तेन नक्तेन तथैवायाचितेन च  ।
उपवासेन चैवायं पादकृच्छ्रः प्रकीर्तितः  ॥ ३.३१८ ॥

यथाकथंचित्त्रिगुणः प्राजापत्योऽयमुच्यते  ।
अयमेवातिकृच्छ्रः स्यात्पाणिपूरान्नभोजनः  ॥ ३.३१९ ॥

कृच्छ्रातिकृच्छ्रः पयसा दिवसानेकविंशतिम्  ।
द्वादशाहोपवासेन पराकः परिकीर्तितः  ॥ ३.३२० ॥

पिण्याकाचामतक्राम्बु- सक्तूनां प्रतिवासरम्  ।
एकरात्रोपवासश्च कृच्छ्रः सौम्योऽयमुच्यते  ॥ ३.३२१ ॥

एषां त्रिरात्रमभ्यासादेकैकस्य यथाक्रमम्  ।
तुलापुरुष इत्येष ज्ञेयः पञ्चदशाहिकः  ॥ ३.३२२ ॥

तिथिवृद्ध्या चरेत्पिण्डान् शुक्ले शिख्यण्डसम्मितान्  ।
एकैकं ह्रासयेत्कृष्ने पिण्डं चान्द्रायणं चरन्  ॥ ३.३२३ ॥

यथाकथंचित्पिण्डानां चत्वारिंशच्छतद्वयम्  ।
मासेनैवोपभुञ्जीत चान्द्रायणमथापरम्  ॥ ३.३२४ ॥

कुर्यात्त्रिषवणस्नायी कृच्छ्रं चान्द्रायणं तथा  ।
पवित्राणि जपेत्पिण्डान् गायत्र्या चाभिमन्त्रयेत् ॥ ३.३२५ ॥

अनादिष्टेषु पापेषु शुद्धिश्चान्द्रायणेन च  ।
धर्मार्थं यश्चरेदेतच्चन्द्रस्यैति सलोकताम्  ॥ ३.३२६ ॥

कृच्छ्रकृद्धर्मकामस्तु महतीं श्रियमाप्नुयात् ।
यथा गुरुक्रतुफलं प्राप्नोति सुसमाहितः  ॥ ३.३२७ ॥

श्रुत्वैतानृषयो धर्मान् याज्ञवल्क्येन भाषितान्  ।
इदमूचुर्महात्मानं योगीन्द्रममितौजसम्  ॥ ३.३२८ ॥

य इदं धारयिष्यन्ति धर्मशास्त्रमतन्द्रिताः  ।
इह लोके यशः प्राप्य ते यास्यन्ति त्रिविष्टपम्  ॥ ३.३२९ ॥

विद्यार्थी प्राप्नुयाद्विद्यां धनकामो धनं तथा  ।
आयुष्कामस्तथैवायुः श्रीकामो महतीं श्रियम्  ॥ ३.३३० ॥

श्लोकत्रयमपि ह्यस्माद्यः श्राद्धे श्रावयिष्यति  ।
पितॄणां तस्य तृप्तिः स्यादक्षय्या नात्र संशयः  ॥ ३.३३१ ॥

ब्राह्मणः पात्रतां याति क्षत्रियो विजयी भवेत् ।
वैश्यश्च धान्यधनवानस्य शास्त्रस्य धारणात् ॥ ३.३३२ ॥

य इदं श्रावयेद्विद्वान् द्विजान् पर्वसु पर्वसु  ।
अश्वमेधफलं तस्य तद्भवाननुमन्यताम्  ॥ ३.३३३ ॥

श्रुत्वैतद्याज्ञवक्ल्योऽपि प्रीतात्मा मुनिभाषितम्  ।
एवमस्त्विति होवाच नमस्कृत्य स्वयंभुवे  ॥ ३.३३४ ॥

