
श्रीः

पीयुषवर्षश्रीजयदेवकविकृतः
चन्द्रालोकः





उच्चैरस्यति मन्दतामरसतां जाग्रत्कलङ्कैरवध्वंसं हस्तयते च या सुमनसामुल्लासिनी मानसे  ।
धृष्टोद्यन्मदनाशनार्चिरमला लोकत्रयीदर्शिका सा नेत्रत्रितयीव खण्डपरशोर्वाग्देवता दीव्यतु  ॥ १.१ ॥


हं हो चिन्मयचित्तचन्द्रमणयः संवर्धयध्वं रसान् रे रे स्वैरिणि निर्विचारकविते मास्मत्प्रकाशीभव  ।
उल्लासाय विचारवीचिनिचयालङ्कारवारां निधेश्चन्द्रालोकमयं स्वयं वितनुते पीयूषवर्षः कृती  ॥ १.२ ॥


युक्त्यास्वाद्यलसद्रसैकवसतिः साहित्यसारस्वतक्षीराम्भोधिरगाधतामुपदधत्सेव्यः समाश्रीयताम्  ।
श्रीरस्मादुपदेशकौशलमयं पीयूषमस्माज्जगज्जाग्रद्भासुरपद्मकेशरयशःशीतांशुरस्माद्बुधाः  ॥ १.३ ॥

तं पूर्वाचार्यसूर्योक्तिज्योतिः स्तोमोद्गमं स्तुमः  ।
यं प्रस्तूय प्रकाशन्ते मद्गुणास्त्रसरेणवः  ॥ १.४ ॥


नाशङ्कनीयमेतेषां मतमेतेन दूष्यते  ।
किं तु चक्षुर्मृगाक्षीणां कज्जलेनेव भूष्यते  ॥ १.५ ॥

प्रतिभैव श्रुताभ्याससहिता कवितां प्रति  ।
हेतुर्मृदम्बुसम्बद्धा बीजमाला लतामिव  ॥ १.६ ॥

निर्दोषा लक्षणवती सरीतिर्गुणभूषणा  ।
सालंकाररसानेकवृत्तिर्वाक्काव्यनामभाक् ॥ १.७ ॥

अङ्गीकरोति यः काव्यं शब्दार्थावनलंकृती  ।
असौ न मन्यते कस्मादनुष्णमनलं कृती  ॥ १.८ ॥

विभक्त्युत्पत्तये योग्यः शास्त्रीयः शब्द इष्यते  ।
रूढयौगिकतन्मिश्रैः प्रभेदैः स पुनस्त्रिधा  ॥ १.९ ॥

अव्यक्तयोगनिर्योगयोगाभासैस्त्रिधादिमः  ।
ते च वृक्षादिभूवादिमण्डपाद्या यथाक्रमम्  ॥ १.१० ॥

शुद्धतन्मूलसंभिन्नप्रभेदैर्यौगिकस्त्रिधा  ।
ते च भ्रान्तिस्फुरत्कान्तिकौन्तेयादिस्वरूपिणः  ॥ १.११ ॥

तन्मिश्रोऽन्योन्यसामान्यविशेषपरिवर्तनात् ।
नीरधिः पङ्कजं सौधः सागरो भूरुहः शशी  ॥ १.१२ ॥

क्षीरनीरधिराकाशपङ्कजं तेन सिद्धयति  ।
विभक्त्यन्तं पदं वाक्यं तद्व्यूहोऽर्थसमाप्तितः  ॥ १.१३ ॥

युक्तार्थतां तां च विना खण्डवाक्यं स इष्यते  ।
वाक्यं च खण्डवाक्यं च पदमेकमपि क्वचित् ॥ १.१४ ॥

धूमवत्त्वादिति यथा देवेत्यामन्त्रणं यथा  ।
वाक्यान्येकार्थविश्रान्तान्याहुर्वाक्यकदम्बकम्  ॥ १.१५ ॥

महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर्यस्य पितरौ  ।
अनेनासावाद्यः सुकविजयदेवेन रचिते चिरं चन्द्रालोके सुखयतु मयूखः सुमनसः  ॥ १.१६ ॥


स्याच्चेतो विशता येन सक्षता रमणीयता  ।
शब्देऽर्थे च कृतोन्मेषं दोषमुद्घोषयन्ति तम्  ॥ २.१ ॥

भवेच्छ्रुतिकटुर्वर्णः श्रवणोद्वेजने पटुः  ।
संविद्रते व्याकरणविरुद्धं च्युतसंस्कृति  ॥ २.२ ॥

अप्रयुक्तं दैवतादिशब्दे पुंल्लिङ्गतादिकम्  ।
असमर्थं तु हन्त्यादेः प्रयोगो गमनादिषु  ॥ २.३ ॥

स हन्ति हन्त कान्तारे कान्तः कुटिलकुन्तलः  ।
निहतार्थं लोहितादौ शोणितादिप्रयोगतः  ॥ २.४ ॥

व्यनक्त्यनुचितार्थं यत्पदमाहुस्तदेव तत् ।
इयमद्भुतशाख्यग्रकेलिकौतुकवानरी  ॥ २.५ ॥

निरर्थकं तुहीत्यादि पूरणैकप्रयोजनम्  ।
अर्थे विदधदित्यादौ दधदाद्यमवाचकम्  ॥ २.६ ॥

धत्ते नभस्तलं भास्वानरुणं तरुणैः करैः  ।
एकाक्षरं विना भूभ्रूक्ष्मादिकं खतलादिवत् ॥ २.७ ॥

अश्लीलं त्रिविधं व्रीडाजुगुप्सामङ्गलात्मना  ।
आह्लादसाधनं वायुः कान्तानाशे भवेत्कथम्  ॥ २.८ ॥

स्याद्द्व्यर्थमिह सन्दिग्धं नद्यां यान्ति पतत्रिणः  ।
स्यादप्रतीतं शास्त्रैकगम्यं वीतानुमादिवत् ॥ २.९ ॥

शिथिलं शयने लिल्ये मच्चितं ते शशिश्रियि  ।
मस्तपिष्टकटीलोष्टगल्लादि ग्राम्यमुच्यते  ॥ २.१० ॥

नेयार्थं लक्षणात्यन्तप्रसरादमनोहरम्  ।
हिमांशोर्हारधिक्कारजागरे यामिकाः कराः  ॥ २.११ ॥

क्लिष्टमर्थो यदीयोऽर्थश्रेणिनिःश्रेणिमृच्छति  ।
हरिप्रियापितृवधूप्रवाहप्रतिमं वचः  ॥ २.१२ ॥
अविमृष्टविधेयांशः समासपिहिते विधौ  ।
विशन्ति विशिखप्रायाः कटाक्षाः कामिनां हृदि  ॥ २.१३ ॥

अपराधीन इत्यादि विरुद्धमतिकृन्मतम्  ।
अन्यसङ्गतमुत्तुङ्गहारशोभिपयोधरौ  ॥ २.१४ ॥

रसाद्यनुचिते वर्णे प्रतिकूलाक्षरं विदुः  ।
न मामङ्गद जानासि रावणं रणदारुणम्  ॥ २.१५ ॥

यस्मिन्नुपहतो लुप्तो विसर्ग इह तत्तथा  ।
कुसन्धिः पटवागच्छ विसन्धिर्नृपती इमौ  ॥ २.१६ ॥

हतवृत्तमनुक्तोऽपि छन्दोदोषश्चकास्ति चेत् ।
विशाललोचने! पश्याम्बरं तारातरङ्गितम्  ॥ २.१७ ॥

न्यूनं त्वत्खड्गसंभूतयशःपुष्पं नभस्तटम्  ।
अधिकं भवतः शत्रून् दशत्यसिलताफणी  ॥ २.१८ ॥

कथितं पुनरुक्ता वाक्श्यामाब्जश्यामलोचना  ।
विकृतं दूरविवृतैरैयरुः कुञ्जराः पुरम्  ॥ २.१९ ॥

पतत्प्रकर्षं हीनानुप्रासादित्वे यथोत्तरम्  ।
गम्भीरारम्भदम्भोलिपाणिरेषः समागतः  ॥ २.२० ॥

समाप्तपुनरात्तं स्यादेष पीयूषभाजनम्  ।
नेत्रानन्दी तुषारांशुरुदेत्यम्बुधिबान्धवः  ॥ २.२१ ॥

अर्धान्तरपदापेक्षि क्रीडानृत्येषु सस्मितम्  ।
मोघारम्भं स्तुमः शम्भुमर्धरम्भोरुविग्रहम्  ॥ २.२२ ॥

अभवन्मतयोगः स्यान्न चेदभिमतोऽन्वयः  ।
येन बद्धोऽम्बुधिर्यस्य रामस्यानुचरा वयम्  ॥ २.२३ ॥

द्विषां सम्पदमाच्छिद्य यः शत्रून् समपूरयत् ।
अस्थानस्थसमासं न विद्वज्जनमनोरमम्  ॥ २.२४ ॥

मिथः पृथग्वाक्यपदैः संकीर्णं यत्तदेव तत् ।
वक्त्रेण भ्राजते रात्रिः कान्ता चन्द्रेण राजते  ॥ २.२५ ॥
ब्रह्माण्डं त्वद्यशःपूरगर्भितं भूमिभूषण  ।
आकर्णय पयःपूर्णसुवर्णकलशायते  ॥ २.२६ ॥

भग्नप्रक्रममारब्धशब्दनिर्वाहहीनता  ।
अक्रमः कृष्ण पूज्यन्ते त्वामनभ्यर्च्य देवताः  ॥ २.२७ ॥

अमतार्थान्तरं मुख्येऽमुख्येनार्थे विरोधकृत् ।
त्यक्तहारमुरःकृत्वा शोकेनालिङ्गिताङ्गना  ॥ २.२८ ॥

अपुष्टार्थो विशेष्ये चेन्न विशेषो विशेषणात् ।
विशन्ति हृदयं कान्ताकटाक्षाः खञ्जनत्विषः  ॥ २.२९ ॥

कष्टः स्पष्टावबोधार्थमक्षमो वाच्यसन्निभः  ।
व्याहतश्चेद्विरोधः स्यान्मिथः पूर्वापरार्थयोः  ॥ २.३० ॥

सहस्रपत्रमित्रं ते वक्त्रं केनोपमीयते  ।
कुतस्तत्रोपमा यत्र पुनरुक्तः सुधाकरः  ॥ २.३१ ॥

दुष्क्रमग्राम्यसन्दिग्धास्त्रयो दोषाः क्रमादमी  ।
त्वद्भक्तः कृष्ण! गच्छेयं नरकं स्वर्गमेव वा  ॥ २.३२ ॥

एकं मे चुम्बनं देहि तव दास्यामि कञ्चुकम्  ।
ब्रूत किं सेव्यतां चन्द्रमुखीचन्द्रकिरीटयोः  ॥ २.३३ ॥

अनौचित्यं कीर्तिलतां तरङ्गयति यः सदा  ।
प्रसिद्ध्या विद्यया वापि विरुद्धं द्विविधं मतम्  ॥ २.३४ ॥

न्यस्तेयं पश्य कन्दर्पप्रतापधवलद्युतिः  ।
केतकी शेखरे शम्भोर्धत्ते चन्द्रकलातुलाम्  ॥ २.३५ ॥

सामान्यपरिवृत्तिः स्यात्कुण्डलच्छविविग्रहा  ।
विशेषपरिवृत्तिः स्याद्वनिता मम चेतसि  ॥ २.३६ ॥

तथा सहचराचारुविरुद्धान्योन्यसंगती  ।
ध्वाङ्क्षाः सन्तश्च तनयं स्वं परं च न जानते  ॥ २.३७ ॥

सरोजनेत्र पुत्रस्य मुखेन्दुमवलोकय  ।
पालयिष्यति ते गोत्रमसौ नरपुरन्दरः  ॥ २.३८ ॥
पदे तदंशे वाक्यांशे वाक्ये वाक्यकदम्बके  ।
यथानुसारमभ्यूहेद्दोषान् शब्दार्थसंभवान्  ॥ २.३९ ॥

दोषमापतितं स्वान्ते प्रसरन्तं विशृङ्खलम्  ।
निवारयति यस्त्रेधा दोषाङ्कुशमुशन्ति तम्  ॥ २.४० ॥

दोषे गुणत्वं तनुते दोषत्वं वा निरस्यति  ।
भवन्तमथवा दोषं नयत्यत्याज्यतामसौ  ॥ २.४१ ॥

मुखं चन्द्रश्रियं धत्ते श्वेतश्मश्रुकराङ्कुरैः  ।
अत्र हास्यरसोद्देशे ग्राम्यत्वं गुणतां गतम्  ॥ २.४२ ॥

तव दुग्धाब्धिसंभूतेः कथं जाता कलाङ्किता  ।
कवीनां समयाद्विद्याविरुद्धोऽदोषतां गतः  ॥ २.४३ ॥

दधार गौरी हृदये देवं हिमकराङ्कितम्  ।
अत्र श्लेषोदयान्नैव त्याज्यं हीति निरर्थकम्  ॥ २.४४ ॥

महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर्यस्य पितरौ  ।
द्वितीयस्तेनासौ सुकविजयदेवेन रचिते चिरं चन्द्रालोके सुखयतु मयूखः सुमनसः  ॥ २.४५ ॥




अल्पाक्षरा विचित्रार्थख्यातिरक्षरसंहतिः  ।
उषाकान्तेनानुगतः शूरः शौरिरयं पुनः  ॥ ३.१ ॥

शोभा ख्यातापि यद्दोषो गुणकीर्त्या निषिध्यते  ।
मुधा निन्दन्ति संसारं कंसारिर्यत्र पूज्यते  ॥ ३.२ ॥

अभिमानो विचारश्चेदूहितार्थनिषेधकृत् ।
इन्दुर्यदि कथं तीव्रः सूर्यो यदि कथं निशि  ॥ ३.३ ॥

हेतुस्त्यक्त्वा बहून् पक्षान् युक्त्यैकस्यावधारणम्  ।
नेन्दुर्नार्कोऽयमौर्वाग्निः सागरादुत्थितो दहन्  ॥ ३.४ ॥

प्रतिषेधः प्रसिद्धानां कारणानामनादरः  ।
न युद्धेन भ्रुवोः स्पन्देनैव वीरा निपातिताः  ॥ ३.५ ॥
निरुक्तं स्यान्निर्वचनं नाम्नः सत्यं तथानृतम्  ।
ईदृशैश्चरितै राजन् सत्यं दोषाकरो भवान्  ॥ ३.६ ॥

स्यान्मिथ्याध्यवसायश्चेदसती साध्यसाधने  ।
चन्द्रांशुसूत्रग्रथितां नभःपुष्पस्रजं वह  ॥ ३.७ ॥

सिद्धिः ख्यातेषु चेन्नाम कीर्त्यते तुल्यतोक्तये  ।
युवामेवेह विख्यातौ त्वं बलैर्जलधिर्जलैः  ॥ ३.८ ॥

युक्तिर्विशेषसिद्धिश्चेद्विचित्रार्थान्तरान्वयात् ।
नवस्त्वं नीरदः कोऽपि स्वर्णैर्वर्षसि यन्मुहुः  ॥ ३.९ ॥

कार्यं फलोपलम्भश्चेद्व्यापाराद्वस्तुतोऽथ वा  ।
असावुदेति शीतांशुर्मानच्छेदाय सुभ्रुवाम्  ॥ ३.१० ॥

इत्यादि लक्षणं भूरि काव्यस्याहुर्महर्षयः  ।
स्वर्णभ्राजिष्णुभालत्वप्रभृतीव महीभुजः  ॥ ३.११ ॥

महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर्यस्य पितरौ  ।
तृतीयस्तेनासौ सुकविजयदेवेन रचिते चिरं चन्द्रालोके सुखयतु मयूखः सुमनसः  ॥ ३.१२ ॥



श्लेषो विघटमानार्थघटमानत्ववर्णनम्  ।
स तु शाब्दः सजातीयैः शब्दैर्बन्धः सुखावहः  ॥ ४.१ ॥

उल्लसत्तनुतां नीतेऽनन्ते पुलककण्टकैः  ।
भीतया मानवत्यैव श्रियाश्लिष्टं हरिं स्तुमः  ॥ ४.२ ॥

यस्मादन्तःस्थितः सर्वः स्वयमर्थोऽवभासते  ।
सलिलस्येव सूक्तस्य स प्रसाद इति स्मृतः  ॥ ४.३ ॥

समताल्पसमासत्वं वर्णाद्यैस्तुल्यताथ वा  ।
श्यामला कोमला बाला रमणं शरणं गता  ॥ ४.४ ॥

समाधिरर्थमहिमा लसद्घनरसात्मना  ।
स्यादन्तर्विशता येन गात्रमङ्कुरितं सताम्  ॥ ४.५ ॥

माधुर्यं पुनरुक्तस्य वैचित्र्यं चारुतावहम्  ।
वयस्य पश्य पश्यास्याश्चञ्चलं लोचनाञ्चलम्  ॥ ४.६ ॥

ओजः स्यात्प्रौढिरर्थस्य संक्षेपो वातिभूयसः  ।
रिपुं हत्वा यशः कृत्वा त्वदसिः कोशमाविशत् ॥ ४.७ ॥

सौकुमार्यमपारुष्यं पर्यायपरिवर्तनात् ।
स कथाशेषतां यातः समालिङ्ग्य मरुत्सखम्  ॥ ४.८ ॥

उदारता तु वैदग्ध्यमग्राम्यत्वात्पृथङ्मता  ।
मानं मुञ्च प्रिये किंचिल्लोचनान्तमुदञ्चय  ॥ ४.९ ॥

शृङ्गारे च प्रसादे च कान्त्यर्थव्यक्तिसंग्रहः  ।
अमी दश गुणाः काव्ये पुंसि शौर्यादयो यथा  ॥ ४.१० ॥

तिलकाद्यमिव स्त्रीणां विदग्धहृदयङ्गमम्  ।
व्यतिरिक्तमलङ्कारं प्रकृतेर्भूषणं गिराम्  ॥ ४.११ ॥

विचित्रलक्षणो न्यासो निर्वाहः प्रौढिरौचिती  ।
शास्त्रान्तररहस्योक्तिः संग्रहो दिक्प्रदर्शिता  ॥ ४.१२ ॥

महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर्यस्य पितरौ  ।
चतुर्थस्तेनासौ सुकविजयदेवेन रचिते चिरं चन्द्रालोके सुखयतु मयूखः सुमनसः  ॥ ४.१३ ॥



शब्दार्थयोः प्रसिद्ध्या वा कवेः प्रौढिवशेन वा  ।
हारादिवदलङ्कारः सन्निवेशो मनोहरः  ॥ ५.१ ॥

स्वरव्यञ्जनसंदोहव्यूहामन्दोहदोहदा  ।
गौर्जगज्जाग्रदुत्सेका छेकानुप्रासभासुरा  ॥ ५.२ ॥

आवृत्तवर्णसम्पूर्णं वृत्त्यनुप्रासवद्वचः  ।
अमन्दानन्दसन्दोहस्वच्छन्दास्पदमन्दिरम्  ॥ ५.३ ॥

लाटानुप्रासभूर्भिन्नाभिप्राया पुनरुक्तता  ।
यत्र स्यान्न पुनः शत्रोर्गर्जितं तज्जितं जितम्  ॥ ५.४ ॥

श्लोकस्यार्धे तदर्धे वा वर्णावृत्तिर्यदि ध्रुवा  ।
तदा मता मतिमतां स्फुटानुप्रासता सताम्  ॥ ५.५ ॥

उपमेयोपमानादावर्थानुप्रास इष्यते  ।
चन्दनं खलु गोविन्दचरणद्वन्द्ववन्दनम्  ॥ ५.६ ॥

पुनरुक्तप्रतीकाशं पुनरुक्तार्थसन्निभम्  ।
अंशुकान्तं शशी कुर्वन्नम्बरान्तमुपैत्यसौ  ॥ ५.७ ॥

आवृत्तवर्णस्तबकं स्तवकन्दाङ्कुरं कवेः  ।
यमकं प्रथमा धुर्यमाधुर्यवचसो विदुः  ॥ ५.८ ॥

काव्यवित्प्रवरैश्चित्रं खड्गबन्धादि लक्ष्यते  ।
तेष्वाद्यमुच्यते श्लोकद्वयीसज्जनरञ्जिका  ॥ ५.९ ॥

कामिनीव भवेत्खड्गलेखा चारुकरालिका  ।
काश्मीरसेका रक्ताङ्गी शत्रुकण्ठान्तिकाश्रिता  ॥ ५.१० ॥

उपमा यत्र सादृश्यलक्ष्मीरुल्लसति द्वयोः  ।
हृदये खेलतोरुच्चैस्तन्वङ्गीस्तनयोरिव  ॥ ५.११ ॥

उपमानोपमेयत्वे यत्रैकस्यैव जागृतः  ।
इन्दुरिन्दुरिवेत्यादौ भवेदेवमनन्वयः  ॥ ५.१२ ॥

पर्यायेण द्वयोस्तच्चेदुपमेयोपमा मता  ।
धर्मोऽर्थ इव पूर्णश्रीरर्थो धर्म इव त्वयि  ॥ ५.१३ ॥

विख्यातस्योपमानस्य यत्र स्यादुपमेयता  ।
इन्दुर्मुखमिवेत्यादौ स्यात्प्रतीपोपमा तदा  ॥ ५.१४ ॥

उपमाने तु लीलादिपदाढ्ये ललितोपमा  ।
त्वन्नेत्रयुगलं धत्ते लीलां नीलाम्बुजन्मनोः  ॥ ५.१५ ॥

अनेकस्यार्थयुग्मस्य सादृश्यं स्तबकोपमा  ।
श्रितोऽस्मि चरणौ विष्णोर्भृङ्गस्तामरसं यथा  ॥ ५.१६ ॥

स्यात्संपूर्णोपमा यत्र द्वयोरपि विधेयता  ।
पद्मानीव विनिद्राणि नेत्राण्यासन्नहर्मुखे  ॥ ५.१७ ॥
यत्रोपमानचित्रेण सर्वथाप्युपरज्यते  ।
उपमेयमयी भित्तिस्तत्र रूपकमिष्यते  ॥ ५.१८ ॥

समानधर्मयुक्साध्यारोपात्सोपाधिरूपकम्  ।
उत्सिक्तक्षितिभृल्लक्ष्यपक्षच्छेदपुरन्दरः  ॥ ५.१९ ॥

पृथक्कथितसादृश्यं दृश्यं सादृश्यरूपकम्  ।
उल्लसत्पञ्चशाखस्ते राजते भुजभूरुहः  ॥ ५.२० ॥

स्यादङ्गयष्टिरित्येवंविधमाभासरूपकम्  ।
अङ्गयष्टिधनुर्वल्लीत्यादि रूपितरूपकम्  ॥ ५.२१ ॥

परिणामोऽनयोर्यस्मिन्नभेदः पर्यवस्यति  ।
कान्तेन पृष्टा रहसि मौनमेवोत्तरं ददौ  ॥ ५.२२ ॥

बहुभिर्बहुधोल्लेखादेकस्योल्लेखिता मता  ।
स्त्रीभिः कामः प्रियैश्चन्द्रः कालः शत्रुभिरैक्षि सः  ॥ ५.२३ ॥

अतथ्यमारोपयितुं तथ्यापास्तिरपह्नुतिः  ।
नायं सुधांशुः किं तर्हि व्योमगङ्गासरोरुहम्  ॥ ५.२४ ॥

पर्यस्तापह्नुतिर्यत्र धर्ममात्रं निषिध्यते  ।
नायं सुधांशुः किं तर्हि सुधांशुः प्रेयसीमुखम्  ॥ ५.२५ ॥

भ्रान्तापह्नुतिरन्यस्य शङ्कया तथ्यनिर्णये  ।
तापं तनोति सोत्कम्पं ज्वरः किं न सखि स्मरः  ॥ ५.२६ ॥

छेकापह्नुतिरन्यस्य शङ्कया तथ्यनिह्नवे  ।
प्रजल्पन्मत्पदे लग्नः कान्तः किं न हि नूपुरः  ॥ ५.२७ ॥

कैतवापह्नुतिर्व्यक्ते व्याजाद्यैर्निह्नवे पदैः  ।
निर्यान्ति स्मरनाराचाः कान्तादृक्पातकैतवात् ॥ ५.२८ ॥

उत्प्रेक्षोन्नीयते यत्र हेत्वादिर्निह्नुतिं विना  ।
त्वन्मुखश्रीकृते नूनं पद्मैर्वैरायते शशी  ॥ ५.२९ ॥

इवादिकपदाभावे गूढोत्प्रेक्षां प्रचक्षते  ।
यत्कीर्तिर्विभ्रमश्रान्ता विवेश स्वर्गनिम्नगाम्  ॥ ५.३० ॥
स्यात्स्मृतिभ्रान्तिसंदेहैस्तदेवालंकृतित्रयम्  ।
पङ्कजं पश्यतस्तस्या मुखं मे गाहते मनः  ॥ ५.३१ ॥

अयं प्रमत्तमधुपस्त्वन्मुखं वेद पङ्कजम्  ।
पङ्कजं वा सुधांशुर्वेत्यस्माकं तु न निर्णयः  ॥ ५.३२ ॥

मीलितं बहुसादृश्याद्भेदवच्चेन्न लक्ष्यते  ।
रसो नालक्षि लाक्षायाश्चरणे सहजारुणे  ॥ ५.३३ ॥

सामान्यं यदि सादृश्याद्भेद एव न लक्ष्यते  ।
पद्माकरप्रविष्टानां मुखं नालक्षि सुभ्रुवाम्  ॥ ५.३४ ॥

हेतोः कुतोऽपि वैशिष्ट्यात्स्फूर्तिरुन्मीलितं मतम्  ।
लक्षितान्युदिते चन्द्रे पद्मानि च मुखानि च  ॥ ५.३५ ॥

अनुमानं च कार्यादेः कारणाद्यवधारणम्  ।
अस्ति किञ्चिद्यदनया मां विलोक्य स्मितं मनाक् ॥ ५.३६ ॥

अर्थापत्तिः स्वयं सिध्येत्पदार्थान्तरवर्णनम्  ।
स जितस्त्वन्मुखेनेन्दुः का वार्ता सरसीरुहाम्  ॥ ५.३७ ॥

स्यात्काव्यलिङ्गं वागर्थो नूतनार्थसमर्थकः  ।
जितोऽसि मन्द कन्दर्प मच्चित्तेऽस्ति त्रिलोचनः  ॥ ५.३८ ॥

अलङ्कारः परिकरः साभिप्राये विशेषणे  ।
सुधांशुकलितोत्तंसस्तापं हरतु वः शिवः  ॥ ५.३९ ॥

साभिप्राये विशेष्ये तु भवेत्परिकराङ्कुरः  ।
चतुर्णां पुरुषार्थानां दाता देवश्चतुर्भुजः  ॥ ५.४० ॥

अक्रमातिशयोक्तिश्चेद्युगपत्कार्यकारणे  ।
आलिङ्गन्ति समं देव ज्यां शराश्च पराश्च ते  ॥ ५.४१ ॥

अत्यन्तातिशयोक्तिस्तत्पौर्वापर्यव्यतिक्रमे  ।
अग्रे मानो गतः पश्चादनुनीता प्रियेण सा  ॥ ५.४२ ॥

चपलातिशयोक्तिस्तु कार्ये हेतुप्रसक्तिजे  ।
यामीति प्रियपृष्टाया वलयोऽभवदूर्मिका  ॥ ५.४३ ॥
सम्बन्धातिशयोक्तिः स्यात्तदभावेऽपि तद्वचः  ।
पश्य सौधाग्रसंसक्तं विभाति विधुमण्डलम्  ॥ ५.४४ ॥

भेदकातिशयोक्तिश्चेदेकस्यैवान्यतोच्यते  ।
अहो अन्यैव लावण्यलीला बालाकुचस्थले  ॥ ५.४५ ॥

रूपकातिशयोक्तिश्चेद्रूप्यं रूपकमध्यगम्  ।
पश्य नीलोत्पलद्वन्द्वान्निःसरन्ति शिताः शराः  ॥ ५.४६ ॥

प्रौढोक्तिस्तदशक्तस्य तच्छक्तत्वावकल्पनम्  ।
कलिन्दजातीररुहाः श्यामलाः सरलद्रुमाः  ॥ ५.४७ ॥

सम्भावनं यदीत्थं स्यादित्यूहोन्यप्रसिद्धये  ।
सिक्तं स्फटिककुम्भान्तःस्थितिश्वेतीकृतैर्जलैः  ।
मौक्तिकं चेल्लतां सूते तत्पुष्पैस्ते समं यशः  ॥ ५.४८ ॥

वाञ्छितादधिकप्राप्तिरयत्नेन प्रहर्षणम्  ।
दीपमुद्द्योतयेद्यावत्तावदभ्युदितो रविः  ॥ ५.४९ ॥

इष्यमाणविरुद्धार्थसम्प्राप्तिस्तु विषादनम्  ।
दीपमुद्द्योतयेद्यावत्तावन्निर्वाण एव सः  ॥ ५.५० ॥

क्रियादिभिरनेकस्य तुल्यता तुल्ययोगिता  ।
सङ्कुचन्ति सरोजानि स्वैरिणीवदनानि च  ।
प्राचीनाचलचूडाग्रचुम्बिबिम्बे सुधाकरे  ॥ ५.५१ ॥

प्रस्तुताप्रस्तुतानां च तुल्यत्वे दीपकं मतम्  ।
मेधां बुधः सुधामिन्दुर्बिभर्ति वसुधां भवान्  ॥ ५.५२ ॥

आवृत्ते दीपकपदे भवेदावृत्तिदीपकम्  ।
दीप्त्याग्निर्भाति भातीन्दुः कान्त्या भाति रविस्त्विषा  ॥ ५.५३ ॥

वाक्ययोरर्थसामान्ये प्रतिवस्तूपमा मता  ।
तापेन भ्राजते सूरः शूरश्चापेन राजते  ॥ ५.५४ ॥

चेद्बिम्बप्रतिबिम्बत्वं दृष्टान्तस्तदलंकृतिः  ।
स्यान्मल्लप्रतिमल्लत्वे सङ्ग्रामोद्धामहुंकृतिः  ॥ ५.५५ ॥

दृष्टान्तश्चेद्भवन्मूर्तिस्तन्मृष्टा दैवदुर्लिपिः  ।
जाता चेत्प्राक्प्रभा भानोस्तर्हि याता विभावरी  ॥ ५.५६ ॥

वाक्यार्थयोः सदृशयोरैक्यारोपो निदर्शना  ।
या दातुः सौम्यता सेयं सुधांशोरकलङ्कता  ॥ ५.५७ ॥

व्यतिरेको विशेषश्चेदुपमानोपमेययोः  ।
शैला इवोन्नताः सन्तः किं तु प्रकृतिकोमलाः  ॥ ५.५८ ॥

सहोक्तिः सहभावश्चेद्भासते जनरञ्जनः  ।
दिगन्तमगमद्यस्य कीर्तिः प्रत्यर्थिभिः सह  ॥ ५.५९ ॥

विनोक्तिश्चेद्विना किंचित्प्रस्तुतं हीनमुच्यते  ।
विद्या हृद्यापि सावद्या बिना विनयसम्पदम्  ॥ ५.६० ॥

समासोक्तिः परिस्फूर्तिः प्रस्तुतेऽप्रस्तुतस्य चेत् ।
अयमैन्द्रीमुखं पश्य रक्तश्चुम्बति चन्द्रमाः  ॥ ५.६१ ॥

खण्डश्लेषः पदानां चेदेकैकं पृथगर्थता  ।
उच्छलद्भूरिकीलालः शुशुभे वाहिनीपतिः  ॥ ५.६२ ॥

भङ्गश्लेषः पदस्तोमस्यैव चेत्पृथगर्थता  ।
अजरामरता कस्य नायोध्येव पुरी प्रिया  ॥ ५.६३ ॥

अर्थश्लेषोऽर्थमात्रस्य यद्यनेकार्थसंश्रयः  ।
कुटिलाः श्यामला दीर्घा कटाक्षाः कुन्तलाश्च ते  ॥ ५.६४ ॥

अप्रस्तुतप्रशंसा स्यात्सा यत्र प्रस्तुतानुगा  ।
कार्यकारणसामान्यविशेषादेरसौ मता  ॥ ५.६५ ॥

कमलैः कमलावासैः किं किं नासादि सुन्दरम्  ।
अप्यम्बुधेः परं पारं प्रयान्ति व्यवसायिनः  ॥ ५.६६ ॥

भवेदर्थान्तरन्यसोऽनुषक्तार्थान्तराभिधा  ।
हनूमानब्धिमतरद्दुष्करं किं महात्मनाम्  ॥ ५.६७ ॥

यस्मिन् विशेषसामान्यविशेषाः स विकस्वरः  ।
स न जिग्ये महान्तो हि दुर्धर्षाः क्ष्माधरा इव  ॥ ५.६८ ॥
कार्याद्यैः प्रस्तुतैरुक्तैः पर्यायोक्तिं प्रचक्षते  ।
तृणान्यङ्कुरयामास विपक्षनृपसद्मसु  ॥ ५.६९ ॥

उक्तिर्व्याजस्तुतिर्निन्दास्तुतिभ्यां स्तुतिनिन्दयोः  ।
कस्ते विवेको नयसि स्वर्गं पातकिनोऽपि यत् ॥ ५.७० ॥

आक्षेपस्तु प्रयुक्तस्य प्रतिषेधो विचारणात् ।
चन्द्र संदर्शयात्मानमथवास्ति प्रियामुखम्  ॥ ५.७१ ॥

गूढाक्षेपो विधौ व्यक्ते निषेधे चास्फुटे सति  ।
हर सीतां सुखं, किं तु चिन्तयान्तकढौकनम्  ॥ ५.७२ ॥

विरोधोऽनुपपत्तिश्चेद्गुणद्रव्यक्रियादिषु  ।
अमन्दचन्दनस्यन्दः स्वच्छन्दं दन्दहीति माम्  ॥ ५.७३ ॥

श्लेषादिभूर्विरोधश्चेद्विरोधाभासता मता  ।
अप्यन्धकारिणानेन जगदेतत्प्रकाशते  ॥ ५.७४ ॥

असंभवोऽर्थनिष्पत्तावसंभाव्यत्ववर्णनम्  ।
को वेद गोपशिशुकः शैलमुत्पाटयिष्यति  ॥ ५.७५ ॥

विभावना विनापि स्यात्कारणं कार्यजन्म चेत् ।
पश्य लाक्षारसासिक्तं रक्तं त्वच्चरणद्वयम्  ॥ ५.७६ ॥

विशेषोक्तिरनुत्पत्तिः कार्यस्य सति कारणे  ।
नमन्तमपि धीमन्तं न लङ्घयति कश्चन  ॥ ५.७७ ॥

आख्याते भिन्नदेशत्वे कार्यहेत्वोरसंगतिः  ।
त्वद्भक्तानां नमत्यङ्गं भङ्गमेति भवक्लमः  ॥ ५.७८ ॥

विषमं यद्यनौचित्यादनेकान्वयकल्पनम्  ।
क्वातितीव्रविषाः सर्पाः क्वासौ चन्दनभूरुहः  ॥ ५.७९ ॥

सममौचित्यतोऽनेकवस्तुसम्बन्धवर्णनम्  ।
अनुरूपं कृतं सद्म हारेण कुचमण्डलम्  ॥ ५.८० ॥

विचित्रं चेत्प्रयत्नः स्याद्विपरीतफलप्रदः  ।
नमन्ति सन्तस्त्रैलोक्यादपि लब्धुं समुन्नतिम्  ॥ ५.८१ ॥
अधिकं बोध्यमाधारादाधेयाधिकवर्णनम्  ।
यया व्याप्तं जगत्तस्यां वाचि मान्ति न ते गुणाः  ॥ ५.८२ ॥

अन्योन्यं नाम यत्र स्यादुपकारः परस्परम्  ।
त्रियामा शशिना भाति शशी भाति त्रियामया  ॥ ५.८३ ॥

विशेषः ख्यातमाधारं विनाप्याधेयवर्णनम्  ।
गतेऽपि सूर्ये दीपस्थास्तमश्छिन्दन्ति तत्कराः  ॥ ५.८४ ॥

स्याद्व्याघातोऽन्यथाकारि वस्त्वन्यक्रियमुच्यते  ।
यैर्जगत्प्रीयते हन्ति तैरेव कुसुमायुधः  ॥ ५.८५ ॥

गुम्फः कारणमाला स्याद्यथाप्राक्प्रान्तकारणैः  ।
नयेन श्रीः श्रिया त्यागस्त्यागेन विपुलं यशः  ॥ ५.८६ ॥

गृहीतमुक्तरीत्यर्थश्रेणिरेकावली मता  ।
नेत्रे कर्णान्तविश्रान्ते कर्णौ दोर्मूलदोलिनौ  ॥ ५.८७ ॥

दीपकैकावलीयोगान्मालादीपकमुच्यते  ।
स्मरेण हृदये तस्यास्तेन त्वयि कृता स्थितिः  ॥ ५.८८ ॥

सारो नाम पदोत्कर्षः सारताया यथोत्तरम्  ।
सारं सारस्वतं तत्र काव्यं तत्र शिवस्तवः  ॥ ५.८९ ॥

उदारसारश्चेद्भाति भिन्नोऽभिन्नतया गुणः  ।
मधुरं मधु पीयूषं तस्मात्तस्मात्कवेर्वचः  ॥ ५.९० ॥

यथासंख्यं द्विधार्थाश्चेत्क्रमादेकैकमन्विताः  ।
शत्रुं मित्रं द्विषत्पक्षं जय रञ्जय भञ्जय  ॥ ५.९१ ॥

पर्यायश्चेदनेकत्र स्यादेकस्य समन्वयः  ।
पद्मं मुक्त्वा गता चन्द्रं कामिनीवदनोपमा  ॥ ५.९२ ॥

परिवृत्तिर्विनिमयो न्यूनाभ्यधिकयोर्मिथः  ।
जग्राहैकं शरं मुक्त्वा कटाक्षान् शत्रुयोषिताम्  ॥ ५.९३ ॥

परिसंख्या निषिध्यैकमन्यस्मिन् वस्तुयन्त्रणम्  ।
स्नेहक्षयः प्रदीपेषु स्वान्तेषु न नतभ्रुवाम्  ॥ ५.९४ ॥
विकल्पस्तुल्यबलयोर्विरोधश्चातुरीयुतः  ।
कान्ताचित्तेऽधरे वापि कुरु त्वं वीतरागताम्  ॥ ५.९५ ॥

भूयसामेकसम्बन्धभाजां गुम्फः समुच्चयः  ।
नश्यन्ति पश्चात्पश्यन्ति भ्रश्यन्ति च तव द्विषः  ॥ ५.९६ ॥

समाधिः कार्यसौकर्यं कारणान्तरसन्निधेः  ।
उत्कण्ठितां च कलयन् जगामास्तं च भानुमान्  ॥ ५.९७ ॥

प्रत्यनीकं बलवतः शत्रोः पक्षे पराक्रमः  ।
जैत्रनेत्रानुगौ कर्णावुत्पलाभ्यामधःकृतौ  ॥ ५.९८ ॥

प्रतीपमुपमानस्य हीनत्वमुपमेयतः  ।
दृष्टं चेद्वदनं तस्याः किं पद्मेन किमिन्दुना  ॥ ५.९९ ॥

उल्लासोऽन्यमहिम्ना चेद्दोषो ह्यन्यत्र वर्ण्यते  ।
तदभाग्यं धनस्यैव यन्नाश्रयति सज्जनम्  ॥ ५.१०० ॥

तद्गुणः स्वगुणत्यागादन्यतः स्वगुणोदयः  ।
पद्मरागारुणं नासामौक्तिकं तेऽधरश्रितम्  ॥ ५.१०१ ॥

पुनः स्वगुणसम्प्राप्तिर्विज्ञेया पूर्वरूपता  ।
हरकण्ठांशुलिप्तोऽपि शेषस्त्वद्यशसा सितः  ॥ ५.१०२ ॥

यद्वस्तुनोऽन्यथा रूपं तथा स्यात्पूर्वरूपता  ।
दीपे निर्वापिते ह्यासीत्काञ्चीरत्नैरहर्महः  ॥ ५.१०३ ॥

सङ्गतान्यगुणानङ्गीकारमाहुरतद्गुणम्  ।
विशन्नपि रवेर्मध्यं शीत एव सदा शशी  ॥ ५.१०४ ॥

प्राक्सिद्धस्वगुणोत्कर्षोऽनुगुणः परसन्निधेः  ।
कर्णोत्पलानि दधते कटाक्षैरपि नीलताम्  ॥ ५.१०५ ॥

अवज्ञा वर्ण्यते वस्तु गुणदोषाक्षमं यदि  ।
म्लायन्ति यदि पद्मानि का हानिरमृतद्युतेः  ॥ ५.१०६ ॥

प्रश्नोत्तरं क्रमेणोक्तौ स्यूतमुत्तरमुत्तरम्  ।
यत्रासौ वेतसी पान्थ तत्रासौ सुतरा सरित् ॥ ५.१०७ ॥
पिहितं परवृत्तान्तज्ञातुरन्यस्य चेष्टितम्  ।
प्रिये गृहागते प्रातः कान्ता तल्पमकल्पयत् ॥ ५.१०८ ॥

व्याजोक्तिः शङ्कमानस्य छद्मना वस्तुगोपनम्  ।
सखि पश्य गृहारामपरागैरस्मि धूसरा  ॥ ५.१०९ ॥

वक्रोक्तिः श्लेषकाकुभ्यां वाच्यार्थान्तरकल्पनम्  ।
मुञ्च मानं दिनं प्राप्तं मन्द नन्दी हरान्तिके  ॥ ५.११० ॥

स्वाभावोक्तिः स्वभावस्य जात्यादिषु च वर्णनम्  ।
कुरङ्गैरुत्तरङ्गाक्षि स्तब्धकर्णैरुदीक्ष्यते  ॥ ५.१११ ॥

भाविकं भूतभाव्यर्थसाक्षाद्दर्शनवर्णनम्  ।
अलं विलोकयाद्यापि युद्ध्यन्तेऽत्र सुरासुराः  ॥ ५.११२ ॥

देशात्मविप्रकृष्टस्य दर्शनं भाविकच्छविः  ।
त्वं वसन् हृदये तस्याः साक्षात्पञ्चेषुरीक्ष्यसे  ॥ ५.११३ ॥

उदात्तमृद्धेश्चरितं श्लाघ्यं चान्योपलक्षणम्  ।
सानौ यस्याभवद्युद्धं तद्धूर्जटिकिरीटिनोः  ॥ ५.११४ ॥

अत्युक्तिरद्भुतातथ्यशौर्यौदार्यादिवर्णनम्  ।
त्वयि दातरि राजेन्द्र याचकाः कल्पशाखिनः  ॥ ५.११५ ॥

रसभावतदाभासभावशान्तिनिबन्धनाः  ।
रसवत्प्रेयऊर्जस्विसमाहितमयाभिधाः  ॥ ५.११६ ॥

भावानामुदयः सन्धिः शबलत्वमिति त्रयः  ।
अलङ्कारानिमान् सप्त केचिदाहुर्मनीषिणः  ॥ ५.११७ ॥

शुद्धिरेकप्रधानत्वं तथा संसृष्टिसंकरौ  ।
एतेषामेव विन्यासान्नालङ्कारान्तराण्यमी  ॥ ५.११८ ॥

सर्वेषां च प्रतिद्वन्द्वप्रतिच्छन्दभिदाभृताम्  ।
उपाधिः क्वचिदुद्भिन्नः स्यादन्यत्रापि संभवात् ॥ ५.११९ ॥

माला परंपरा चैषां भूयसामनुकूलके  ।
मनुष्ये भवतः क्वापि ह्यलङ्काराङ्गतां गते  ॥ ५.१२० ॥
शब्दे पदार्थे वाक्यार्थे वाक्यार्थस्तबके तथा  ।
एते भवन्ति विन्यासाः स्वभावातिशयात्मकाः  ॥ ५.१२१ ॥

कस्याप्यतिशयस्योक्तेरित्यन्वर्थविचारणात् ।
प्रायेणामी ह्यलंकारा भिन्ना नातिशयोक्तितः  ॥ ५.१२२ ॥

अलंकारप्रधानेषु दधानेष्वपि साम्यताम्  ।
वैलक्षण्यं प्रतिव्यक्ति प्रतिभाति मुखेष्विव  ॥ ५.१२३ ॥

अलंकारेषु तथ्येषु यद्यनास्था मनीषिणाम्  ।
तदर्वाचीनभेदेषु नाम्नां नाम्नाय इष्यताम्  ॥ ५.१२४ ॥

महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर्यस्य पितरौ  ।
चतुर्थः सैकोयं सुकविजयदेवेन रचिते चिरं चन्द्रालोके सुखयतु मयूखः सुमनसः  ॥ ५.१२५ ॥


आलम्बनोद्दीपनात्मा विभावः कारणं द्विधा  ।
कार्योऽनुभावो भावश्च सहायो व्यभिचार्यपि  ॥ ६.१ ॥

गलद्वेद्यान्तरोद्भेदो हृदयेष्वजडात्मनाम्  ।
मिलन्मलयजालेप इवाह्लादं विकासयन्  ॥ ६.२ ॥

काव्ये नाट्ये च कार्ये च विभावाद्यैर्विभावितः  ।
आस्वाद्यमानैकतनुः स्थायी भावो रसः स्मृतः  ॥ ६.३ ॥

रत्याख्यस्थायिभावात्मा वल्लभादिविभावितः  ।
आलस्येर्ष्याजुगुप्साभ्यो विना संचारिभिर्युतः  ॥ ६.४ ॥

अनुभावैः कटाक्षाद्यैरुन्मादाद्यैर्यथाक्रमम्  ।
सम्भोगो विप्रलम्भश्च शृङ्गारो द्विविधो मतः  ॥ ६.५ ॥

हासस्थायी रसो हास्यो विभावद्यैर्यथाक्रमम्  ।
वैरूप्यफुल्लगण्डत्वावहित्थाद्यैः समन्वितः  ॥ ६.६ ॥

अभीष्टविप्रयोगाश्रुपातग्लान्यादिभिः क्रमात् ।
विभावाद्यैर्युतः शोकस्थायी स्यात्करुणो रसः  ॥ ६.७ ॥

क्रोधस्थायी रसो रौद्रो विभावाद्यैः समन्वितः  ।
मात्सर्यहस्तनिष्पेषसंमोहाद्यैर्यथाक्रमम्  ॥ ६.८ ॥

उत्साहाख्यस्थायिभावः प्रभावादिविभावभूः  ।
वीरोऽनुभावैः स्थैर्याद्यैर्भावैर्गर्वादिभिर्युतः  ॥ ६.९ ॥

व्याघ्रादिभिर्विभावैस्तु वेपिताद्यनुभावभृत् ।
भावैर्मोहादिभिर्युक्तो भयस्थायी भयानकः  ॥ ६.१० ॥

स्थायी जुगुप्सा बीभत्सो विभावाद्या यथाक्रमम्  ।
अनिष्टेक्षणनिष्ठीवमोहाद्या यत्र संमताः  ॥ ६.११ ॥

अद्भुतो विस्मयस्थायी मायादिकविभावभूः  ।
रोमाञ्चाद्यनुभावोऽयं स्तम्भादिव्यभिचारिकः  ॥ ६.१२ ॥

निर्वेदस्थायिकः शान्तः सत्सङ्गादिविभावभूः  ।
क्षमादिकानुभावोऽयं स्तम्भादिव्यभिचारिकः  ॥ ६.१३ ॥

रतिर्देवादिविषया सन्ति च व्यभिचारिणः  ।
वेद्यमाना निगद्यन्ते भावाः साहित्यवेदिभिः  ॥ ६.१४ ॥

निर्वेदग्लानिशङ्काख्यास्तथासूयामदश्रमाः  ।
आलस्यं चैव दैन्यं च चिन्ता मोहः स्मृतिर्धृतिः  ॥ ६.१५ ॥

व्रीडा चपलता हर्ष आवेगो जडता तथा  ।
गर्वो विषाद औत्सुक्यं निद्रापस्मार एव च  ॥ ६.१६ ॥

सुप्तं प्रबोधोऽमर्षश्चाप्यवहित्थमथोग्रता  ।
मतिर्व्याधिस्तथोन्मादस्तथा मरणमेव च  ॥ ६.१७ ॥

त्रासश्चैव वितर्कश्च विज्ञेया व्यभिचारिणः  ।
त्रयस्त्रिंशदिमे भावाः समाख्यातास्तु नामतः  ॥ ६.१८ ॥

सर्वसाधारणप्रेमप्रश्रयादिस्वरूपया  ।
अनौचित्या रसाभासा भावाभासाश्च कीर्तिताः  ॥ ६.१९ ॥

भावस्य शान्तिरुदयः सन्धिः शबलता तथा  ।
काव्यस्य काञ्चनस्येव कुङ्कुमं कान्तिसंपदे  ॥ ६.२० ॥

आतुर्यमासप्तमं च यथेष्टैरष्टमादिभिः  ।
समासः स्यात्पदैर्न स्यात्समासः सर्वथापि च  ॥ ६.२१ ॥

पाञ्चालिकी च लाटीया गौडीया च यथारसम्  ।
वैदर्भी च यथासंख्यं चतस्रो रीतयः स्मृताः  ॥ ६.२२ ॥

मधुरायां समाक्रान्ता वर्गस्थाः पञ्चमैर्निजैः  ।
लकारश्च लसंयुक्तो ह्रस्वव्यवहितौ रणौ  ॥ ६.२३ ॥

रेफाक्रान्ता वर्ग्ययणाष्टवर्गात्पञ्चमादृते  ।
कपाक्रान्तस्तवर्गः स्यात्प्रौढायां च कमूर्धता  ॥ ६.२४ ॥

सर्वैरूर्ध्वैः सकारस्य सर्वै रेफस्य सर्वथा  ।
रहोर्द्वेधा तु संयोगः परुषायां शषौ स्वतः  ॥ ६.२५ ॥

लकारोऽन्यैरसंयुक्तो लघवो घभधा रसौ  ।
ललितायां तथा शेषा भद्रायामिति वृत्तयः  ॥ ६.२६ ॥

अङ्गभङ्गोल्लसल्लीला तरुणी स्मरतोरणम्  ।
तर्ककर्कशपूर्णोक्तिप्राप्तोत्कटधियां वृथा  ॥ ६.२७ ॥

वीप्सोत्सर्पन्मुखाग्रार्द्रं बर्ही जह्रे कृशस्तृषम्  ।
ललना रभसं धत्ते घनाटोपे महीयसि  ॥ ६.२८ ॥

महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर्यस्य पितरौ  ।
मयूखस्तेनासौ सुकविजयदेवेन रचिते चिरं चन्द्रालोके सुखयतु महति ऋतुसंख्यः  ॥ ६.२९ ॥


वृत्तिभेदैस्त्रिभिर्युक्ता स्रोतोभिरिव जाह्नवी  ।
भारती भाति गम्भीरा कुटिला सरला क्वचित् ॥ ७.१ ॥

सांमुख्यं विदधानायाः स्फुटमर्थान्तरे गिरः  ।
कटाक्ष इव लोलाक्ष्या व्यापारो व्यञ्जनात्मकः  ॥ ७.२ ॥

अविवक्षितवाच्यस्य द्वौ भेदौ वाच्यमेव चेत् ।
अर्थान्तिरे संक्रमितमत्यन्तं वा तिरस्कृतम्  ॥ ७.३ ॥

द्वौ विवक्षितवाच्यस्य लक्ष्यालक्ष्यक्रमात्मकौ  ।
चत्वारिंशद्युतैकेन भेदाः षट्चानयोः क्रमात् ॥ ७.४ ॥

त्रिधा शब्दार्थतद्युग्मशक्तिजन्मा स्फुटक्रमात् ।
रसभावतदाभासप्रमुखस्त्वस्फुटक्रमात् ॥ ७.५ ॥

वस्त्वलङ्कारयोर्व्यक्तेर्भेदौ द्वौ शब्दशक्तिजौ  ।
अर्थशक्तिसमुत्थस्य भेदा द्वादश तद्यथा  ॥ ७.६ ॥

चत्वारो वस्त्वलंकारमलंकारस्तु वस्तु यत् ।
अलंकारमलंकारो वस्तु वस्तु व्यनक्ति तत् ॥ ७.७ ॥

वक्तुः कविनिबद्धस्य कवेर्वा प्रौढिनिर्मितः  ।
स्वसिद्धो वा व्यञ्जकोऽर्थश्चत्वारस्त्रिगुणास्ततः  ॥ ७.८ ॥

शब्दार्थोभयभूरेकः स च वाक्यैकसंश्रयः  ।
पदैकदेशे रचनावर्णवाक्यपदेष्वपि  ॥ ७.९ ॥

प्रबन्धे चेति षोढासौ रसाद्याख्योऽस्फुटक्रमः  ।
एषु सप्तदशस्वेकं परित्यज्यास्फुटक्रमम्  ॥ ७.१० ॥

ये षोडशाद्या द्विगुणास्ते स्युर्वाक्यपदाश्रयात् ।
प्रबन्धेऽपि द्वादश स्युरर्थशक्तिभुवो भिदः  ॥ ७.११ ॥

द्वात्रिंशद्द्वादशैकः षट्सर्वसंकलितध्वनेः  ।
भेदाः स्युरेकपञ्चाशत्संभिन्नास्तु सहस्रशः  ॥ ७.१२ ॥

वक्तृस्यूतं बोधयितुं व्यङ्ग्यं वक्तुरभीप्सितम्  ।
स्वाङ्कुरितमतद्रूपं स्वयमुल्लसितं गिरः  ॥ ७.१३ ॥

कश्चित्साधारणः कश्चिदामन्त्र्य प्रतिबोधितः  ।
कश्चित्तटस्थः कश्चिच्च बोधितप्रतिबोधितः  ॥ ७.१४ ॥

इत्येवं बोद्धृवैचित्र्याद्वक्तृस्यूतं चतुर्विधम्  ।
उपेक्षानिह्नवाभ्यां च द्विधा स्वाङ्कुरितं मतम्  ॥ ७.१५ ॥

भूतादिकालभेदेन निह्नवः स्यादनेकधा  ।
अनेनापि प्रभेदेन व्यक्तिवल्ली विजृम्भते  ॥ ७.१६ ॥

नानाप्रभेदा नियता क्वचित्प्रकरणादिना  ।
अर्थेऽर्थमन्यं यं वक्ति तद्वाच्यव्यङ्ग्यमिष्यते  ॥ ७.१७ ॥

महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर्यस्य पितरौ  ।
मयूखस्तेनासौ सुकविजयदेवेन रचिते चिरं चन्द्रालोके सुखयतु महति मुनिसंख्यः  ॥ ७.१८ ॥


यद्व्यज्यमानं मनसः स्तैमित्याय स नो ध्वनिः  ।
अन्यथा तु गुणीभूतव्यङ्ग्यमापतितं त्रिधा  ॥ ८.१ ॥

व्यक्तिरेव क्वचिद्व्यङ्ग्यः क्वचिदर्थस्वभावतः  ।
क्वचिच्चारुतरस्याग्रे स विमुञ्चति चारुताम्  ॥ ८.२ ॥

अगूढं कलयेदर्थान्तरसंक्रमितादिकम्  ।
विस्मृतः किमपांनाथ स त्वया कुम्भसंभवः  ॥ ८.३ ॥

अपरस्य रसादेश्चेदङ्गमन्यद्रसादिकम्  ।
हा हा! मत्कुचकाश्मीरलिप्तं भिन्नमुरः शरैः  ॥ ८.४ ॥

तथा वाच्यस्य सिद्ध्यङ्गं नौरर्थो वारिधेर्यथा  ।
संश्रित्य तरणिं धीरास्तरन्ति व्याधिवारिधीन्  ॥ ८.५ ॥

अस्फुटं स्तनयोरत्र कोकसादृश्यवन्मतम्  ।
कुङ्कुमाक्तं स्तनद्वन्द्वं मानसं मम गाहते  ॥ ८.६ ॥

संदिग्धं यदि संदेहो दैर्घ्याद्युत्पलयोरिव  ।
संप्राप्ते नयने तस्याः श्रवणोत्तंसभूमिकाम्  ॥ ८.७ ॥

तुल्यप्राधान्यमिन्दुत्वमिव वाच्येन साम्यभृत् ।
कान्ते त्वदाननरुचा ग्लानिमेति सरोरुहम्  ॥ ८.८ ॥

असुन्दरं यदि व्यङ्ग्यं स्याद्वाच्यादमनोहरम्  ।
सरस्यामीलदम्भोजे चक्रः कान्तां विलोकते  ॥ ८.९ ॥

काकुस्थं प्रणतोऽम्भोधिरद्य माद्यतु रावणः  ।
इत्यष्टधा गुणीभूतव्यङ्ग्यमङ्गीकृतं बुधैः  ॥ ८.१० ॥

महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर्यस्य पितरौ  ।
मयूखस्तेनासौ सुकविजयदेवेन रचिते चिरं चन्द्रालोके महति वसुसंख्यः सुखयतु  ॥ ८.११ ॥


मुख्यार्थस्याविवक्षायां पूर्वार्वाची च रूढितः  ।
प्रयोजनाच्च संबद्धं वदन्ती लक्षणा मता  ॥ ९.१ ॥

लक्षणीयस्वशब्दस्य मीलनामीलनाद्द्विधा  ।
लक्षणा सा त्रिधा सिद्धसाध्यसाध्याङ्गभेदतः  ॥ ९.२ ॥

स्फुटास्फुटप्रभेदेन प्रयोजनमपि द्विधा  ।
विदुः स्फुटं तटस्थत्वादर्थगत्वाद्द्विधा बुधाः  ॥ ९.३ ॥

अस्फुटं चार्थनिष्ठत्वात्तटस्थत्वादपि द्विधा  ।
लक्ष्यलक्षकनिष्ठत्वादर्थसंस्थमपि द्विधा  ॥ ९.४ ॥

लक्षकस्थं स्फुटं यत्र सा विचक्षणलक्षणा  ।
अस्फुटत्वं तटस्थत्वं लक्ष्यस्थत्वममुष्य च  ॥ ९.५ ॥

अन्यास्तिस्र इति व्यक्ता शक्तितः सा चतुर्विधा  ।
इन्दुरेवैष तद्वक्त्रमुत्कर्षो लक्ष्यते मुखे  ॥ ९.६ ॥

प्रदीपं वर्धयेत्यत्र तटस्थं मङ्गलोदयः  ।
पटोऽयं दग्ध इत्यादौ स्फुटं नास्ति प्रयोजनम्  ॥ ९.७ ॥

अमृतं सूक्तमित्यादौ लक्ष्यस्थमतिहृद्यता  ।
आभिमुख्यात्संनिधानात्तथाकारप्रतीतितः  ॥ ९.८ ॥

कार्यकारणभावात्सा वाच्यवाचकभावतः  ।
इत्येवमादेः संबन्धात्किंचान्यस्माच्चतुष्टयात् ॥ ९.९ ॥

सादृश्यात्समवायात्सा वैपरीत्यात्क्रियान्वयात् ।
सारोपाध्यवसानाख्ये गौणशुद्धे पृथक्पृथक् ॥ ९.१० ॥

गौणं सारोपमुद्दिष्टमिन्दुर्मुखमितीदृशम्  ।
गौणं साध्यवसानं स्यादिन्दुरेवेदमीदृशम्  ॥ ९.११ ॥

शुद्धं सारोपमुद्दिष्टमायुर्घृतमितीदृशम्  ।
शुद्धं साध्यवसानं स्यादायुरेवेदमीदृशम्  ॥ ९.१२ ॥
उपादानार्पणद्वारे द्वे चान्ये इति षड्विधा  ।
कुन्ता विशन्ति गङ्गायां घोषो निवसतीति च  ॥ ९.१३ ॥

लक्ष्यलक्षकवैशिष्ट्यवैशिष्ट्याद्द्विविधा पुनः  ।
सरसं काव्यममृतं विद्या स्थिरतरं धनम्  ॥ ९.१४ ॥

तथा सहेतुरतथाभेदभिन्ना च कुत्रचित् ।
सौन्दर्येणैष कन्दर्पः सा च मूर्तिमती रतिः  ॥ ९.१५ ॥

शब्दे पदार्थे वाक्यार्थे संख्यायां कारके तथा  ।
लिङ्गे चेयमलङ्काराङ्कुरबीजतया स्थिता  ॥ ९.१६ ॥

महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर्यस्य पितरौ  ।
मयूखस्तेनासौ सुकविजयदेवेन रचिते चिरं चन्द्रालोके महति नवसंख्यः सुखयतु  ॥ ९.१७ ॥


धर्मं कंचित्पुरस्कृत्य प्रायः शब्दः प्रवर्तते  ।
ययार्थं स्पष्टमाचष्टे शब्दस्तामभिधां विदुः  ॥ १०.१ ॥

जात्या गुणेन क्रियया वस्तुयोगेन संज्ञया  ।
निर्देशेन तथा प्राहुः षड्विधामभिधां बुधाः  ॥ १०.२ ॥

गौर्नीलः पाचको दण्डी डित्थः कंस इति क्रमात् ।
कं संहिनस्ति कंसारिर्नरं च कं समाश्रितम्  ॥ १०.३ ॥

न योगादेरायतनं न सङ्केतनिकेतनम्  ।
वृत्त्या निर्देशशब्दोऽयं मुख्यया स्वाभिधेयया  ॥ १०.४ ॥

पीयूषवर्षप्रभवं चन्द्रालोकमनोहरम्  ।
सुधानिधानमासाद्य श्रयध्वं विबुधा मुदम्  ॥ १०.५ ॥

जयन्ति याज्ञिकश्रीमन्महादेवाङ्गजन्मनः  ।
सूक्तिपीयूषवर्षस्य जयदेवकवेर्गिरः  ॥ १०.६ ॥

महादेवः सत्रप्रमुखमखविद्यैकचतुरः सुमित्रा तद्भक्तिप्रणिहितमतिर्यस्य पितरौ  ।
मयूखस्तेनासौ सुकविजयदेवेन रचिते चिरं चन्द्रालोके महति दशसंख्यः सुखयतु  ॥ १०.७ ॥

